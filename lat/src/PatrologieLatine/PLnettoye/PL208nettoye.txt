
PATROLOGIAE TOMUS CCuIII.

S. MARTINUS LEGIONENSIS PRESBYTER.

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante I.-P. Migne, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE ET TRECENTIS FRANCIS SEXAGINTA ET DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR,

PATROLOGIAE TOMUS CCuIII.


S. MARTINUS LEGIONENSIS PRESBYTER.



EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume title page
SAECULUM XIII

SANCTI MARTINI LEGIONENSIS PRESBYTERI ET CANONICI REGULARIS ORDINIS SANCTI AUGUSTINI IN REGIO CeNOBIO LEGIONENSI D. ISIDORO HISPALENSI SACRO,



OPERA OMNIA,

SEGOuIAE PRIMUM IN LUCEM EDITA TYPIS D. ANTONII ESPINOSA, ANNO DOMINI 1782, IUXTA EXEMPLAR EX AUTOGRAPHO TRANSCRIPTUM IUSSU EXCELLENTISSIMI DOMINI D. FRANCISCI ANTONII LORENZANA, ETC., ETC., ETC. ACCURANTE I.-P. MIGNE, BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS UNICUS.
uENIT 7 FRANCIS GALLICIS.

EXCUDEBATUR ET uENIT APUD I.-P. MIGNE EDITOREM IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE. 1855


ELENCHUS AUCTORUM ET OPERUM QUI IN HOC TOMO CCuIII CONTINENTUR.


S. MARTINUS LEGIONENSIS PRESBYTER.
Sermones. 	Col. 27-1352





Main uolume text




[OPERA OMNIA S. MARTINI LEGIONENSIS.]





TYPOGRAPHUS LECTORI.

Opera S. Martini presbyteri, atque sub Regula S. Augustini canonici in regio cenobio Legionensi D. Isidoro nuncupato, nunc primum in lucem proferuntur, nempe post sex ferme seculorum spatium ab eorum lucubratione decursum. Et sane dudum est, cum uiri de republica Christiana optime meriti huius operis in publicum euulgandi desiderio tenebantur. Pre ceteris uero canonici regulares, qui S. Isidori cenobium incolebant, id precipue in uotis habuerunt, ut sodalis et college sui Martini monumenta in uulgus ederentur. Sed incassum Martinianam editionem conati sunt: nam res bona infaustis, ut aiunt, auibus auspicata ad optatum exitum non peruenit. Nos autem, cum horum operum absolutum haberemus exemplum, non ignobilibus notis adornatum, iussu excellentissimi D. D. Francisci Antonii archipresulis Toletani, et ex ipso fonte summa, si que unquam, fide ac diligentia exaratum, firmiter, incunctanterque decreuimus ut quamprimum ex officina nostra typographica prodiret. Nec in eiusmodi deliberatione capessenda immatura celeritate et arbitratu nostro tantummodo ducti sumus, sed hominum eruditione prestantium consilio atque opinione exspectatis. Qui, postquam uota nostra commendassent, ne ab inceptis abiremus qua hortamentis, qua rationibus ualidis animum impulerunt. Quod uolenti dictum est.

Habes itaque, lector beneuole, opera S. Martini sub prelo nostro diligenter excusa; ex quorum assidua lectione uberrimos uirtutis fructus exhaurire ualeas. Hic etenim purioris ethices fundamenta iaciuntur; hic Christiane philosophie dignitas, uelut in tuto posita ueritatis radios undequaque diffundit. Unde nil ad catholice religionis normam non exactum, nil quod morum sanctimoniam non redoleat, offendes. Nec mirum: usus est enim auctor in propriis libris condendis, ut alios missos faciamus, SS. Gregorii, et Isidori doctrina, insuper et Mag. Sentent. Summa Theologica; ex quorum uberrimo campo optima queque scite admodum et prudenter selegit. Si quando tamen mutila quedam, e suis sedibus quedam deturbata deprehendas, id amanuensium inscitie ascribendum censemus, nisi si Martinus noster non tam illorum DD. uerba quam sensum excerpsisse uideatur. Ut ut sit, omnia ad proprii auctoris mentem consentanea reperimus: quocirca religioni duximus aliquid immutare.

Sed ex Scripture sacre penu uberiorem sibi eruditionis copiam uendicauit Martinus, in cuius penetralia scrutando, seu accurate enodando totus est. Utriusque legis arcana diligenter exponit; prophetarum uaticinia in apertum producit: Iudeorum euentus, uelut totidem D. N. Iesu Christi figuras, iuxta sensum allegoricum edisserit, eiusdemque diuinitatem tot Synagoge Patrum factis antiquitus presignatam aduersus Iudaicas expostulationes, argumentis hinc inde petitis, statuit et firmat. Que cum ita sint, hinc fore confidimus non modicam frugem ex huius libri editione capiendam.

Ad genus dicendi quod attinet, illud Cypriani effatum usurpare non piget. »In iudiciis, in concione pro rostris opulenta facundia uolubili ambitione iactetur, cum de Domino Deo uox est, uocis pura sinceritas non eloquentie uiribus utitur ad fidei argumenta, sed rebus . . . . Accipe non diserta sed fortia, nec ad audientie popularis illecebram culto sermone fucata, sed ad diuinam indulgentiam predicandam rudi ueritate simplicia.« Preterea, notum habent bonarum artium cultores, quantum humane littere Martini etate languerent, ut proinde cum primis Ecclesie Patribus in orationis prestantia eum conferre non ausim. Id mirum esse non poterit obscuri illius temporis rationem habenti, in quo non scientiarum tranquillitas, sed armorum motus et fragor Hispanie nostre tractus, uicos, frequentiores quoque urbes occupabat.

Presens uolumen quatuor tantum sermonibus absoluitur: ultimum, qui secundus de Natali Domini inscriptus est, sectionibus distinctum damus preeunte signo §. Ad sectionem quamque summa premittitur, breuiter ibi contenta exprimens. Que quia in aliquibus desiderabatur, nunc adiecta fuit in utilitatem legentis. Qui Martini gesta, studia, peregrinationes demum religionis ergo susceptas scire desiderat, ipsius uitam per Lucam Tudensem eiusdem instituti canonicum exaratam euoluere potest, quam in huius operis limine apponi curauimus, queque instar prologi absolutissimi esse queat. uale igitur, et laborem nostrum equi bonique consule.





uITA SANCTI MARTINI, SCRIPTA A LUCA diacono legionensi, postea Tudensi episcopo, dum esset canonicus regularis Sancti Augustini in regio cenobio Legionensi, sancto Isidoro nuncupato; atque ex opere quod inscribitur: De miraculis S. Isidori, desumpta.



CAPITULUM PRIMUM. Qualiter B. Isidorus mirabiliter dedit sapientiam B. Martino canonico sui monasterii, mediante paruo libro, quem ipsum deuorare compulit.


Eodem tempore uenerabilis uite Martinus presbyter, canonicus eiusdem monasterii, quem paulo ante superius memoraui, intellectu Scripturarum  interno fere idiota, sed uirtutum operibus sapientissime florebat insignis. Hic, quamuis esset ecclesiasticis officiis doctus, et ut dictum est, internum Scripturarum non caperet intellectum, tanquam ille qui grammaticorum scholas unquam minime frequentauerat, tamen inhierat  ei intelligendi sacras Scripturas summum desiderium, et orationibus et ieiuniis insistebat, seruiens Domino die ac  nocte in spiritu ueritatis . Sed dum nocte quadam peruigil orationi insisteret, apparuit ei beatus doctor Isidorus ferens paruulum librum in manibus, et dixit illi: »Accipe hunc, dilecte mi, et comede; et dabit tibi Dominus sacrarum scientiam Scripturarum, quia fidelis et iustus inuentus es in domo eius . Obtinui etiam a Domino Iesu Christo ut accipias quidquid a Deo petieris ; et eris consocius miraculorum, que Dominus per me in hac Ecclesia operatur. Ego sum Isidorus huius loci patronus, et ea que te Spiritus sanctus docuerit, studebis in gloriam Christi nominis propinare.«

Martinus autem, ut erat columbine simplicitatis, uerebatur comedere librum, ne forte tali cibo regulare ieiunium solueretur. Tunc sanctus confessor accipiens mentum eius, librum eum compulit deuorare, et ita inflammatus est totus, ut sibi uideretur quod esset quasi ferrum candens in igne. Quo peracto,  sanctus qui ei loquebatur, disparuit. Ab illa igitur die ita sanctarum Scripturarum floruit intellectu, ut quosque magistros theologos superaret, cum eis de sacris questionibus conferendo. Iudei quoque et heretici non poterant resistere sapientie eius et spiritui qui loquebatur . Mirabantur omnes super doctrina eius , cum predicans inter sapientes diserta latinitate uerbis positis proponeret uerbum Dei. Stupebant cuncti qui nouerant eum, quoniam ultimo fracto senio data fuerat tanta scientia Scripturarum. Data est etiam illi gratia curationum , et spiritu prophetico quedam futura subtiliter preuidere. Preterea duo nimie magnitudinis uolumina edidit, que Concordia nominantur, eo quod in eis concordent auctoritates Noui et ueteris Testamenti, et sanctorum Patrum sententie compilentur. In his uoluminibus obscura Scripture sacre clarius reserantur, fides catholica roboratur, Iudeorum perfidia confutatur, singulatim omnes hereses expugnantur,  et quidquid honestatis est, Scripture testimoniis declaratur, et suauitate benignissima suadetur, adeo ut inter doctores Ecclesie Christi merito hic Martinus debeat computari. Cuius uita, sanctitas et miracula ut pateant fidelibus manifeste, ad gloriam nominis Christi et confessoris eius Isidori laudem aliquam prosequamur, ab ipsius exordio narrationis ordinem assumentes.



CAPITULUM II. De ortu, genere B. Martini canonici Sancti Isidori, et de nominibus patris et matris ipsius, et eorumdem nominum significatione.

Fuit igitur hic uenerabilis doctor Ecclesie Christi Martinus nobilibus ortus natalibus, a parentibus catholicis procreatus, quorum nobilitas morum nobilitatem generis uirtutum floribus decorabat. Cuius nominis causa rerum testante sanctarum diuino presagio hic uidetur uocari Martinus, qui testis  Grece, siue ad Martem natus interpretatur Latine. Parentes eius ex territorio Legionensi, pater Ioannes et mater Eugenia uocabantur. Conuenienter, qui tante sobolis fructum gignere meruerunt, talibus censentur nominibus; quia Ioannes Dei gratia, et Eugenia bona terra, uel bona facies interpretatur. Dei gratia ex bona terra testem uerissimum protulit siue ad Martem natum Martinum, cum factor omnium et recreator fidelium Deus hunc famulum suum fidelissimum gratia sua in puerilibus annis ditauit, et pre ceteris cetaneis eius illius faciem, id est conscientiam eius atque mores, honestatis et mansuetudinis spiritu decorauerit, mentem eius ad superna desideranda erexit, et in adolescentia contra multiformem inimicum diabolum, contra illicitos motus carnis, et contra diuersos casus mundi eum spiritu fortitudinis ad Martem specialis certaminis  promptum faciens premuniuit; in iuuentute patientia, obedientia et humilitate ditauit, et in senectute ac senio sapientie et intellectus spiritu illustrauit, atque in omni etate hunc ueritatis testem et athletam fortissimum roborauit, ut uere cunctis detur intelligi, quod in salutem multarum gentium diuina gratia hunc uite fructum ex bona terra produxit.



CAPITULUM III. De laudabiliter  uita B. Martini a pueritia sua; de qualiter eius pater post mortem uxoris suscepit habitum in monasterio Sancti Marcelli

Hic cum esset puerulus, sacris datus est erudiendus litteris a parentibus, qui maritalem sancte ac honeste uitam ducentes, si superstite uno alter eorum debitum exsolueret omnis carnis, causa castitatis seruande liberius, et abrenuntiandi seculo se uoto astrinxerant, atque filium non tantum temporalium eorum, quantum conuersationis sancte  orationibus crebris flagitabant heredem. Docebatur quidem puer exterius a magistro, sed intus irradiabatur Spiritu sancto: nulla erat mora in discendo, habito respectu ad eius ceteros consodales, cui diuina gratia aderat doctrix. Matre uero eius uniuerse carnis uiam ingressa, pater ac si fugiens tempestatem, maiori parte rerum suarum pauperibus erogata, cum aliis omnibus que possidebat et filio ecclesie Sancti Marcelli martyris, qui in urbe sita est Legionis sub beati Augustini Regula se Deo contulit seruiturum, filio tamen propter pueriles annos permanente in habitu seculari.

uerumtamen diligebant omnes puerum propter religionem patris, et maxime quia futurorum operum in eo prefulgebat imago; hilaritas continua, mansuetudo iucunda, senilis prudentia; quidquid est puerile moribus abdicabat in eo, et utrobique spiritu consilii senioribus obediens se regebat. Operabatur iam Dominus in etate tenera serui sui laudabile  ac mirabile quoddam, adeo ut inter ceteros clericos fortes robore et prouectos etate in nocturnis temporibus et diurnis primus surgeret ad diuina mysteria peragenda, et cunctis se prebens officiosum, orationibus peruigil, corpus ieiuniis macerabat. Reuocabat sepius ad memoriam Iesu Domini passionem; et in se delinquentibus ignoscendo, et compatiendo miseriis aliorum, pietatis spiritu fruebatur.



CAPITULUM Iu. Qualiter B. Martinus post patris obitum ad subdiaconatus ordinem promotus, ad illicitos motus carnis comprimendos seipsum pluribus sanctis peregrinationibus fortiter macerauit.

Cum itaque psalmis, hymnis, canticis spiritualibus Gregoriano graduali, antiphonario esset plenius eruditus, et Deo uoce clara atque sonora dulciter in officiis ecclesiasticis iubilaret, puerilibus annis  transactis, Ecclesie procurante preposito in subdiaconum ordinatus est, honoris ecclesiastici gradum. Qui ex ordine suscepto magis Deo se astruens debitorem; ne forte calore carnis feruente susceptum ordinem macularet, ad frangenda desideria carnis, ad arctiora spiritum roborabat. Cogebat carnem seruire spiritui, et irruentes lasciuos motus carnis ad petram que Christus est , totis uiribus allidebat.

Cumque inspiceret, ut circa finem adolescentie consueuit, carnis motus contra se uiolenter surgere; considerans sancte peregrinationis exercitio superba lubrice carnis atteri, sanctorum orationibus et suffragiis spiritum roborari, indulgentiam et Dei gratiam promereri: cum pater eius morte pretiosa in Domino quieuisset , cuncta que habere uidebatur, studuit pauperibus elargiri, et peregre  profectus, nostri Saluatoris in Asturiarum partibus, et in Galletia beati Iacobi apostoli limina uisitauit. Deinde Genitricis Dei et sanctorum expetiturus auxilia, per ceteras sanctorum ecclesias, maxime ubi eorum sacratissima corpora quiescebant, alacri pergebat discursu, sanctorum meritis et precibus Dei misericordiam implorando: et fusis frequenter riuulis lacrymarum, abluebat peccata si qua commiserat uel delicta,



CAPITULUM u. De maxima abstinentia B. Martini dum Rome existeret peregrinus; et qualiter obtinuit gratiam coram oculis summi pontificis, et custodientium ecclesiam Sancti Petri.

Tandem peruenit ad sanctam urbem Romam, ubi, Domino largiente, sanctum Quadragesime peregit tempus in cinere atque cilicio, in pane arcto et aqua breui; et hebdomada qualibet bis triduanum ieiunium  peragebat; Dominico die, tertia feria, quinta et Sabbato tantummodo semel sumendo cibum, et singulas stationes sanctorum in psalmis et orationibus pedibus quotidie perlustrando. Dedit ei Dominus gratiam in oculis custodum templi Beatissimi Petri apostolorum principis, et ante illius sacrum altare uigilando, psallendo, orando fere totam noctem ducebat insomnem. Peracto itaque quadragesimali sancto ieiunio, et florido Pasche cunctis fidelibus pleno gaudio adueniente die, post perceptionem corporis et sanguinis Domini nostri Iesu Christi pedes gloriosi Patris Urbani pape meruit osculari, et ab eo benedici specialius ceteris qui aderant peregrinis. Hoc quidem per omnia uir catholicus multoties asserebat, quod ad presens inestimabilem sui laboris credebat fore mercedem, si uicarii Domini nostri Iesu Christi, scilicet Romani Pontificis, fimbrias tangere, atque ab eo benedici, et indulgentiam accipere mereretur; eo quod  Dominus ligandi atque soluendi pre cunctis prelatis plenariam illi contulerit potestatem et excellentioris gratie dignitatem.



CAPITULUM uI. Qualiter B. Martinus ab urbe Roma secessit in diuersas alias sanctas peregrinationes; et Constantinopolim ueniens, planetam pulchram emit in partes suas deferendam.

Tantis igitur uir Dei onustus laboribus, imo ut uerius loquar, ualde alleuiatus, negotii capti non immemor ad memoriam sancti Michelis archangeli de monte Gargano, et sanctissimum corpus Nicolai de Barinto orationis gratia properauit. Inde prospero nauigio uectus, Ierosolymam adiit, et in locis sancte Natiuitatis et passionum Domini nostri Iesu Christi diebus multis uacans obsecrationibus, et ieiuniis , crucifigens seipsum cum uitiis et concupiscentiis , cordis contriti et humiliati  Domino sacrificia immolabat, et sacra loca lacrymarum fonte sepius irrigabat. Post hec sancto Ierosolymitano hospitali tanta humilitate ac gratia preditus biennio deseruiuit, ut in omnium mentibus influens, tenerrime ab omnibus amaretur. Quibus omnibus feliciter peractis, uisitatis sanctis eremitis qui erant in Antiochenis montibus, perrexit Constantinopolim, et beatorum apostolorum, martyrum, confessorum et uirginum reliquias inibi quiescentium deuotissime adorauit, misericordiam Domini sanctorum suffragiis implorando. Mansit ibi per dies aliquot Dei seruus, et inter cetera uenalia planetam sacerdotalem olosericam uidit, quam, dato pretio, accepit ab institoribus, eam ecclesie Sancti Marcelli Legionensis pro munere cupiens deportare. Conspiciebat enim iam in se refrigescere calorem corporis fatigati, et quasi securus de pugna contra tentationes carnis diuino fretus auxilio uictoriam se posse obtinere gaudebat, et in natali solo cupiebat Domino de cetero militare.



CAPITULUM uII. Qualiter B. Martinus, dum ad propria rediret, in ciuitate quadam fuit captus tanquam planetam predictam furatus esset.


Cumque reuerteretur, pro tot consummatis laboribus Deo gratias agens, et sanctorum corpora, scilicet beati Dionysii martyris gloriosi, Martini episcopi in Galliis, pretiosissimi martyris Thome in Anglia, et sancti Patricii in Hibernia fragranti studio uisitaret, sanctos quoque Aegidium, Saturninum et Antonium cupiens uisitare, predictum pallium sacerdotale secum ferebat, et in ciuitate ueterensi custodes ciuitatis capientes eum, et quasi de furto planete obstinate redarguentes, in carcerem posuerunt. Sed diuina clementia, que in se sperantes non deserit , uirum Dei exaudiuit ad se clamantem. Nam cum oraret in carcere positus, uenit ad eum quedam mulier heretica labe infecta,  et cepit uehementer insistere ut sibi preberet assensum, fidem catholicam denegando, et eum a carcere liberaret. Seruus autem Dei, cum uideret quod eum uellet in erroris precipitium mergere, motus amaritudine fellis dixit ei: »Discede a me, mala mulier; quia malo, si fieri potest, millesies mori quam ceno tue heresis inquinari.« Ad hec mulier irata dedit illi alapam, et abrepta statim a demonio acrius uexabatur. Cucurrerunt ciues, et perquirentes, de facto mirabantur ualde, alii dicentes eum esse sanctum, alii uero magnum maleficum: et schisma erat inter eos.



CAPITULUM uIII. Qualiter B. Martino in carcere existente, uenit ad ipsum angelus Dei ad ipsius custodiam deputatus, et eripuit eum, precipiens ei ut Legionem rediret.

Cum hec agerentur, misit Dominus angelum suum, et eripuit eum de manibus iniquorum . Etenim ueniens quidam uultu decoro, habitu honesto, cepit in ingressu ciuitatis perquirere, ubi esset talis peregrinus Dei seruus, formam eius et prius habitum exprimendo. Cum audisset a dicentibus huiusmodi uirum in carcere detineri, uenit ad iudicem ciuitatis, et conquerebatur de illis, qui iniuste male tractauerunt uirum Dei. uidens tanti honoris hominem iudex, assurrexit ei, et humiliter querebat ab eo, quid nosset de peregrino, de quo talia loquebatur. Qui respondens, dixit ei: »A pueritia, inquit, noui eum uiuere iuste ac timorate, et patrem eius et matrem in timore Domini conuersatos; peregrinationis causa erogatis pro maiori parte omnibus que habebat pauperibus, iuit Ierosolymam. Post hec etiam orandi gratia perrexit Constantinopolim, ibique, me presente, planetam emit de qua uersatur questio, et scio quoniam hic homo sanctus et iustus est.«

Tunc iudex fidem adhibens tanto testi, festinus  perrexit ad carcerem. Cum inuenisset turbam altercantem super dicta muliere que a demonio uexabatur, et didicisset quod factum fuerat, prouolutus genibus coram seruo Dei Martino, pro tanto commisso scelere ueniam precabatur, et extrahens eum a carcere, offerebat ei pecuniam, atque in satisfactionem tanti commissi, ut acciperet, instantia qua poterat, exorabat. uir autem Dei Martinus indulsit illi, et pecuniam accipere recusauit. Sed uir supradictus ducens eum extra ciuitatem, dixit ei: »Reuertere in terram natiuitatis tue, et in quiete mentis et corporis ordinem diaconatus et presbyteratus suscipiens, indumentis sacris gratum Deo stude sacrificium immolare.« Interrogatus autem a Martino quis esset qui tantam sibi gratiam misericorditer exhibuerat, dixit ei: »Angelus Dei ego sum tibi ad custodiam deputatus, et in omnibus que agis, me auxiliatorem obtinere a Domino meruisti.« Quibus dictis, resplenduit facies eius ut sol , et ex oculis cernentis euanuit.



CAPITULUM IX. Qualiter B. Martinus statim ueniens Legionem, diaconatus et presbyteratus ordines suscepit, et B. Augustini habitum in Sancti Marcelli monasterio recepit, ibique honestissime et laudabiliter uiuebat.


Seruus autem Domini Martinus stupore plenus, quasi exanimis est effectus. Tandem ad se reuersus, cum fletu magno Deo gratias egit, qui per angelum suum tueri illum dignatus est in omnibus tribulationibus et angustiis suis. Et ut iussa perficeret angeli, accelerabat redire Legionem. Quo cum uenisset, a cunctis cum gaudio magno receptus, et per manus reuerendi Patris Manrici episcopi  diaconatus primo, et deinde presbyteratus ordinem est adeptus. Suscepit etiam secundum beati Augustini Regulam religionis habitum in ecclesia Sancti Marcelli martyris, et se recepit in quadam parua cellula intra claustrum, ut quanto esset semotus ab  aliis, tanto magis posset contemplationi et orationi insistere, omnique postposito strepitu seculari, tantummodo diuinis obsequiis frueretur. Ubi dum esset, illud quotidie clerici et ecclesie custodes experiebantur mirabile, quod, cum esset ecclesia clausa, dum surgerent ad matutinum officium peragendum qualibet nocte, ipsum ante maius altare inueniebant orantem.



CAPITULUM X. Qualiter Legionensis episcopus extraxit canonicos regulares ab ecclesia Sancti Marcelli, et immisit clericos seculares: et B. Martinus se transtulit ad ecclesiam Sancti Isidori, et postea rediit ad Sanctum Marcellum, finaliter ad Sanctum Isidorum iussu ipsius.

Accidit tunc temporis ut predictus episcopus canonicos regulares ab ipsa ecclesia remoueret, uiro Dei cum uno tantum suo clientulo Petro nomine inter seculares clericos, qui nouiter inducti  fuerant, remanente. Sed considerans tutius esse cum uiris honestioribus habitare, se ad monasterium Sancti Isidori confessoris cum illo suo clientulo transtulit, ut canonicam ualeret securius ducere uitam. Qui benigne receptus a fratribus, cum abstinentie gratia nollet uti uino uel carnibus, quibusdam moleste ferentibus quod non ut ceteri fratres rigorem ordinis temperaret, et in scandalum cederet aliorum, ad ecclesiam Sancti Marcelli redire coactus est, ubi per dies aliquot mansit. Beatus autem confessor Isidorus quibusdam apparuit monasterii sui fratribus, et terribiliter dixit eis: »Quo expulistis seruum Dei Martinum? Studeant eum prior et conuentus cum honore citius reuocare: quod nisi fecerint, maxima pericula se nouerint incursuros. Non enim debent fratres scandalizari, sed potius congaudere, cum ad arctiorem uitam uiderint fidelem socium euolare.«

Hec cum nuntiata fuissent priori et conuentui,  miserunt ad eum de senioribus domus rogantes, ut ad eorum monasterium dignaretur reuerti, et ibi suam expleret omnimode uoluntatem. uir autem Domini cum acquiescere noluisset, abbas qui uocabatur Facundus, qui preerat monasterio, uenit ad eum pedibus nudis cum fratribus senioribus, et precabatur precibus lacrymosis ut redire ad eorum monasterium dignaretur. Qui ad ipsorum lacrymas uictus, ut erat affluens uisceribus pietatis, rediit cum eis, et in quadam ipsius monasterii se contulit  parte remotiori, in qua ad honorem crucis nostre redemptionis altare contruxit  , ubi diebus ac noctibus psalmis, et hymnis, et orationibus insistebat .



CAPITULUM XI. De maxima uite asperitate et abstinentia B. Martini, ac de sancta ipsius conuersatione, dum in dicto Sancti Isidori monasterio uiueret.

Tante quidem erat abstinentie, ut non posset credi, quod temporibus nostre fragilitatis quisquam posset uiuere, qui corpus suum taliter fatigaret. Nunquam utebatur carnibus nec piscibus; uinum pro debilitate stomachi raro sumebat, adeo lymphatum, ut uix sapore uel colore ab aqua posset discerni; in precipuis solemnitatibus in conuentu interdum cum fratribus comedebat, et iure carnium, ouis et caseo utebatur: excepto superpelliceo non induebatur lineis, sed asperrimo erat  cilicio circa carnem indutus, et pro lecto in solo sibi parum de paleis sternebatur, in quibus fessa membra somno aliquando refouebat, postquam essent uigiliarum nimiis laboribus fatigata. Erat ei studium fratres in suis egritudinibus uisitare, eisque maxime de nocte assistere, eo quod tunc magis egritudine grauabantur. Leniebat eos obsequiis, blandis consolabatur uerbis, inuitabat ad confessionem peccatorum faciendam, et perceptionem sacramentorum explendam; suadebat omnia que sunt sanctitatis, et mentes eorum ad celestia erigebat. Ipse manu propria extreme unctionis prebebat omnibus sacramentum, et uirtus diuina in sacramento sensibiliter apparebat, quia eger statim se habere melius fatebatur. Quoscunque in congregatione perpenderet dissidentes, summo studio ad concordiam reuocabat. Quidquid inueniebat incompositum, statim corrigere satagebat. Cunctis occurrebat letus et humilis, prout unicuique competere  uidebatur, et plenus gratia omnibus desiderabilis influebat. Quicunque ad eum ueniebat tristis uel turbulentus, affabilitate consolationis eius letus, et hilaris abscedebat. Diuulgabatur fama honestatis eius semper accrescens in melius, et quotidie suauius redolebat.



CAPITULUM XII. Qualiter B. Martinus licet senex et infirmus incepit opus magnum librorum suorum, et reges atque magnates ipsum nimis uenerabantur, et, eo uiuente, demones ipsius sanctitatem fatebantur.

Cum autem in eo uirtutum opera augmento meliori quotidie pullularent, et esset iam uenerando senio fessus, atque Scripturas, non ut optabat, intelligebat, ut superius scriptum est, et per beatum confessorem Isidorum optatam accepisset a Domino intelligentiam Scripturarum, atque Concordie uolumina uellet conficere: cum in scribendo manuum et brachiorum suorum pondus sustinere non posset,  fecit ad quamdam trabem in sublimi colligari funes, quos per scapulas et brachia ducens, quodammodo suspensus imbecillis corporis pondus leuius tolerabat, et sic in tabulis ceratis scribens, tradebat scriptoribus, qui ab eo dictata uel copillata scribebant, transferentes in pergamena. Hoc etiam erat ualde mirabile, quod dolore capitis nimio laborabat, et a tanto studio nullatenus desistebat. Cepit etiam signis et miraculis coruscare, que silentio pretereunda ex toto nullatenus iudicamus,  licet plura propter legentis fastidium taceamus. Quibus uisis miraculis, rex Adefonsus in tanta eum habebat reuerentia, ut frequenter sancti uiri presentiam uisitaret, et contra ipsum flexis genibus ueniebat. Uxor quoque eius regina Berengaria  Dei famuli sanctitatem suppliciter adorabat. Episcopi quoque et barones regni eum nimio uenerabantur affectu, et eius sacris monitis et preceptis se deuotissime submittebant. Omnes habebant ipsum magistrum confessionis peccatorum suorum, et cuncti asserebant, quod si qua peccata uellent tegere, aut tradidissent obliuioni, eis uir Dei ad memoriam reducebat. Ut autem in eo Dominus uirtutum miraculorum et gratiam curationum detegeret manifeste, et miraculorum que fiebant per beatum confessorem Isidorum, efficeret socium, arreptitii qui iacebant ante altare beatissimi confessoris, poscentes remedia sanitatis, uel demones in ipsis, clamabant, dicentes: »Martine, serue Dei, incendunt nos orationes tue: amodo non possumus hic manere,  quia Isidorus contra nos te sibi socium aggregauit.« Et hec dicentes, curabantur qui lesi erant tam grauissima passione. Unde iam multis egritudinibus laborantes accedebant ad ipsum, et obtinebant remedia sanitatis.



CAPITULUM XIII. Qualiter B. Martinus petiit licentiam a suo abbate recipiendi eleemosynas ad opera sua perficienda et scribenda necessarias, eique reuelauit qualiter beatus Isidorus dederat sibi sapientiam, mediante paruo libro, quem compulit deuorare: et qualiter fecit opera iam dicta et insuper ecclesiam Sanctissime Trinitatis.

Sed quoniam est de substantia Regule beati Augustini  regulares canonicos non solum proprium non habere, uerum etiam absque prelatorum licentia nichil dare uel accipere;  pauper Christi, qui nichil de mundi diuitiis possidebat, nec poterat absque aliorum subsidio libros componere suprafatos, dum non solum presentibus, sed etiam futuris de accepta gratia studeret prodesse diuine munere largitatis, abbatem Facundum  humiliter supplicabat, quatenus sibi daret licentiam habendi scriptores, cum quibus sancte compilationis conficeret libros, et accipiendi eleemosynas que sibi misericorditer conferrentur. Abbas ut audiuit, mirabatur quod etiam eum in tantum Spiritus sanctus roborauerat ut, egritudine capitis ac senio fessus, tanti laboris opus arripere niteretur. Tamen in presentia quorumdam fratrum seniorum interrogans etiam in uirtute obedientie exigebat ab eo, ut sibi diceret, qualiter tanta gratia perueniret sibi. Ad hec filius obedientie narrauit ei quomodo beatus confessor Isidorus sibi apparuerat, et ei contulerat intelligentiam Scripturarum eo modo quo supra prenotatum est. Tunc abbas  gratias agens, dedit ei licentiam habendi librarios, et que uellet uolumina conscribendi, et accipiendi eleemosynas a fidelibus, unde posset perficere quidquid sibi melius uideretur. Regina uero Berengaria  , ut comperit desiderium sancti uiri, sufficientes expensas prebuit, ex quibus uir sanctus sua peregit uolumina, atque in ipso claustro ad honorem Deifice Trinitatis ecclesiam construxit, ibique multorum sanctorum reliquiis aggregatis, fecit eam per manus reuerendi Patris Ioannis Ouetensis episcopi consecrari.



CAPITULUM XIu. Qualiter minor pars ordinarie portionis, que B Martino, prout aliis canonicis dabatur, sufficiebat quotidie septem clericis suis, semperque reliquie ipsius portionis supererant.


Habebat igitur secum clericos septem quotidie ad sua uolumina conscribenda, et diuinum officium peragendum. Et cum teneat consuetudo monasterii, quibusdam certis diebus carnes edere in conuentu, uiro Dei suam dabant carnium portionem, que uni posset fratrum sufficere, et tamen unus posset ad horam totam consumere. Deferebatur dicta carnium portio uiro Dei, et ipse manu propria maximam partem eius duobus dabat catis quos nutriebat. Aliam uero partem signo crucis benedicebat, et septem suis clericis, ut in nomine Domini nostri Iesu Christi comederent, tribuebat. Ille qui de quinque panibus et duobus piscibus quinque millia hominum satiauit , augebat quotidie carnes  illas, ita ut ipsa die esus earum dictos clericos satiaret, et etiam in diem alteram earum reliquie remanerent. Unde factum est, ut quod ex ipsis carnibus quadam quinta feria superfuerat, dum essent clerici in prandio suo sequenti Sabbato quidam puer nomine Adefonsus, qui nunc artium liberalium et iuris magistrali nomine decoratur, cum dictis clericis ad comedendum sepius ueniebat: hic carnes que de quinta feria remanserant, ut reperit, comedebat. Ut autem superuenit uir Dei, et uidit subito quod fiebat, putans quod sui clerici carnes comederent, dixit eis: »Quare, miseri, iudaizatis? Fortassis in sexta feria preparastis nobis, ut in Sabbato comederetis? Nonne debet esse distinctio inter Christianos et Iudeos, inter filios Dei et filios diaboli?« Hec dicens expulit eos a consortio suo. Clerici autem de facto nimium condolentes, innotuerunt quibusdam fratribus, quid acciderit illis. Qui uenientes ad uirum Dei, uix obtinuerunt ut  clericis indulgeret; ita tamen ut prius promitterent in manibus eius de cetero die Sabbati, nisi necessitate urgente, nullatenus comederent carnes. Sed transactis aliquantis diebus, cum didicisset a clericis omnino euentum rei, nimium doluit, quia tali casu fuerat hoc miraculum propalatum. Precepit tamen eis ne super hac re de reliquo excitarent rumores.



CAPITULUM Xu. Qualiter B. Martinus curauit decanum Legionensem quartana febre, dum ipsi insimul de sacra pagina decertarent.

Decanus Legionensis nomine Petrus, uir litteratus admodum et honestus, qui assumptus in archiepiscopum, nunc strenue Iacobitam regit Ecclesiam  , eo tempore febre quartana grauiter laborabat. Hic quadam die summo mane uenit ad uirum Dei, et cum eo in sacris Scripturis usque ad  uesperum conferebat. Cum autem se uideret Dei seruum non posse in aliquo superare sophisticis syllogismis, cepit proponere contra ipsum. Ad hec uir Dei dixit ei: »Desiste, decane, desiste; quia falsitas angulos querit.« Incipiebat iam febrilis rigor decanum arripere; et prostratus ad pedes Dei famuli, dixit ei: »Serue Dei, per Dominum nostrum Iesum te deprecor, ne despicias me, quia octo iam menses elapsi sunt, ex quo affligor assidue quartana febre. Ora pro me Dominum, ut precibus tuis restituar sanitati.« Sed uir Dei, ne labe  uane glorie fedaretur, ait ei: »Hoc non est meum, quia homo peccator sum .«

Decano autem cum lacrymis insistente, Dei famulus motus pietate, ait illi: »Deprecemur ambo Deum, ut tibi quod petis, dignetur tribuere.« Prostrauit se decamus ad orationem coram altare Sancte crucis, et Martinus uenit ad quamdam fenestram, unde altare beati Isidori prospiciens, precum suarum incensum Domino consueuerat adolere. Et cum orasset diutius, uenit ad decanum, et interrogauit eum de articulis fidei, ut de credulitate sua fidem faceret coram Deo. Qui cum omnia que sunt de fide catholica se credere fateretur, seruus Domini dixit ei: »In nomine Domini nostri Iesu Christi, precibus beati confessoris Isidori conseruetur in te fides catholica quam fateris, et esto sanus.« Qui, protinus sanitate recepta, glorificabat Deum et confessorem eius Isidorum: et sic uiro Dei Martino deinceps se prebuit obsequentem, ac si esset unus de famulis eius. Comedit ipsa nocte  cum eo pauperculam cenam eius, quod etiam multi episcoporum multoties facere se gaudebant. Edidit preterea dictus decanus rhetoricis coloribus preclaram homiliam, in qua Christi confessorem Isidorum laude celebri extulit gloriose.



CAPITULUM XuI. Qualiter B. Martinus mulierem nobilem a mamille dolore curauit.

Quedam etiam nobilis mulier, que dolore mamille grauissime torquebatur, ueniens petebat a uiro Dei Martino sue egritudini subueniri. Et cum signum crucis uir Dei fecisset super turgentem mamillam eius, deposita inflatione illico sana effecta est. Huius mulieris nomen excidit: sed qui hoc uiderunt mihi duo presbyteri Domini testimonio retulerunt.



CAPITULUM XuII. Qualiter B. Martinus suum concanonicum acerrimo dentium dolore curauit.


uenerabilis uir Garsias abbas eiusdem monasterii testatur, qui adhuc superest, pre debilitate tamen nimia regendi dignitate dimissa: hic, inquam, sepius testatur cum lacrymis, quod ipse in tantum dentium affligebatur dolore, ut nec aquam bibere posset, eo quod uidebatur sibi quod dentes eius statim pre nimio dolore caderent, dum uel parum aque mitteret in os suum. Sed ueniens ad Dei famulum Martinum, procidit ad pedes eius, dicens: »Succurre mihi, domine Pater, quia iam sex dies fluxerunt, ex quo nichil manducaui nec bibi.« Qui protinus misericordia motus, interrogauit eum, sicut egris omnibus ad se uenientibus facere consueuerat, dicens: »Credis in Deum Patrem, et Filium, et Spiritum sanctum?« Et cum respondisset: »Credo;« fecit signum crucis super faciem eius, et dixit ei: »In nomine Domini nostri Iesu Christi  recede sanus.« Et ita continuo curatus est, quod de cetero dum uixit, licet esset senio fessus, nullum dentium sensit dolorem.

Erat ipse Garsias tunc temporis simplex canonicus, et statim uenit prandere cum ceteris fratribus ad refectorium. At ubi uiderunt eum ceteri fratres hilariter comedentem et bibentem, quem in breui moriturum credebant, et didicissent qualiter sanus effectus esset, glorificabant Deum, qui eis per seruum suum Martinum dignatus est sua clementia prouidere.



CAPITULUM XuIII Qualiter B. Martinus puerum quemdam in Sancti Isidori monasterio existentem a morbo squinantico liberauit.

Cum quidam nobilis puer, nomine Munnio, qui in ipso monasterio inter regulares nutriebatur pueros, squinantico apostemate laboraret, et nullo  posset sibi medicorum remedio subueniri, a predicto Garsia, qui eum rudimentis litteralibus edocebat, ad uirum Dei Martinum deductus est. Hic cum predicto puero cecidit ad pedes eius, et cum lacrymis precabatur puero sancte medele gratiam exhiberi. uir autem Dei fecit signum crucis super guttur pueri, et statim cum sanguine euomit apostema. uiuit adhuc dictus Munnio presbyter et canonicus, et cum pluribus aliis huius miraculi testis existit.



CAPITULUM XIX Qualiter B. Martinus comitissam euotam suam partus doloribus morti propinquam a morte ipsa liberauit.

Quedam mulier nobilissima Santia, que sanctum uirum deuotissimo uenerabatur affectu, dum esset pregnans, et appropinquante partu, doloribus nimis urgeretur, misit ad uirum Dei supplicando, ut pro ea Domino preces fundere dignaretur. Ipse  uero nuntiis benigne promisit annuere postulata. Sed cum nox superuenisset, et famuli ad lectum fere morientis domine circumstetissent, ipsa cepit clamare, dicens: »Parate sedes, et recipite sanctum Dei Martinum.« Quod cum audissent omnes qui circumstabant, putabant eam loqui quasi esset posita extra sensum. Ipsa uero intelligens quod non uidebant alii, quod sibi uidere dabatur, dixit eis: »Egredimini omnes, et mecum remaneant solummodo mulieres.«

Qui cum fuissent egressi, illa de lecto descendit, et quasi oratura procidens, filium masculum incolumem statim peperit, et ipsa reddita est sanitati. Que postea asserebat, sanctum Dei ad se uenisse Martinum, et cum de lecto descendens adoraret eum, ipse facto signo crucis super eam sanctus discessit, et illa statim peperit. Erat predicta Santia uxor Froyle comitis, a quo hunc genuerat filium: quem baptizandum ducens ad uirum  Dei, Ramirus inter maiores regni Legionensis fretus potentia militari. 



CAPITULUM XX. Qualiter consilio et reuelatione B. Martini Legionensis ciuitas se defendit a regibus Castelle et Aragonum, qui eam obsessam habebant.

Adefonsus rex Castelle cum manu magna exercituum habens in auxilium sui Petrum regem Aragonum, cepit quod obsederat castrum Iudeorum, quod fere per unum milliare distat ab urbe Legionensi. Post hec urbem Legionensem cepit cum suis exercitibus oppugnare. Ciues autem ut uiderunt tantorum potentiam regum, admodum timuerunt. Sed accedentes ad famulum Dei Martinum supplicabant certificari ab eo, si tantis exercitibus resistere possint. Qui respondens, dixit eis: »Constantes estote, ne formidetis; pro certo scientes, quoniam hec ciuitas ab his regibus non  capietur, quoniam Dominus protegit eam precibus beati Isidori confessoris. Scitote etiam quoniam in breui rex Castelle recipiet nuntium, quod rex Legionis cum exercitu magno inuadit regnum eius; et recedens ab obsidione istius urbis parabit obuiam ei, sed nullus erit inter eos armorum conflictus.« Ut uir Dei predixit, sic omnino accidit, et manifestatus est dare [clare?] in eo spiritus prophete. Iam pluribus aliis pretermissis miraculis, que omnipotens Deus per ipsum dignatus est operari, ad eius sacratissimum obitum ueniamus.



CAPITULUM XXI. Qualiter B. Martinus longe ante presciuit sui obitus diem, eumdemque fratribus suis priori et canonicis Sancti Isidori, et aliis reuelauit.

Cum igitur his et aliis doctor Ecclesie Christi Martinus presbyter floreret uirtutibus et miraculis, sui obitus tempus uel diem pluribus ante diebus  cepit quibusdam fratribus reuelare, atque de sua dulcissima letos presentia fecit tristes, diem sui obitus predicendo. Quidam clientulus eius Pellagius, cum delatum fuisset ei quod pater suus discesserit, petiit licentiam a sancto uiro ut iret ad suos, ordinaturus de rebus, que sibi proueniebant de rebus patris. uir autem Domini benedixit illi, dicens: »uade, fili, cum Deo, et scito quia me de cetero non uidebis.« Non plene aduertit clientulus que dixerat illi, et recessit ab eo. Alii uero qui astabant intelligentes, dolore tacti cordis, imminere mortis illius diem plangebant. Ab ipso tempore uir Dei, pretermisso studio lectionis, die ac nocte orationibus insistebat , uigilabat, et orabat, ut cum ueniret Dominus et pulsaret, in hora mortis inueniret eum uigilantem . Quibuscunque poterat modis, plus solito se ab humanis confabulationibus subtrahebat, et tota sollicitudine gestiebat mentis thalamum perornare, ut  reuertentem a nuptiis Dominum digne posset recipere. Quadam uero sexta feria, quam octaua dies eius felicissimi transitus secuta est, cum esset prior cum fratribus in capitulo, petiit Dei famulus omnes alios, si qui deerant, conuocari, et tam affluenti exhortatione in capitulo uerbum Dei proferebat, ut facunda et suaui predicatione uideretur iam consistere in consortio angelorum. Non uidebantur esse uerba hominis, quia reuera Christus loquebatur in seruo suo: quedam inserebat uerbis ipsius predicationis, ex quibus omnes manifeste intelligebant, illum octauum diem primo uenturam terminum sui transitus assignare.



CAPITULUM XXII. Qualiter B. Martinus antequam de hoc seculo migraret, tradidit priori suo claues, et omnia que de ipsius licentia administrabat, et petiit ab eo benedici.

 Post hec ecclesie Sancte Trinitatis quam in eodem claustro ipse fecerat fabricari, et cuiusdam lapidee domus que est in turre ipsius monasterii, in qua quorumdam magnatorum seruabatur pecunia commendata, claues priori tradidit, ne quidquam suo nomine uel alterius pauper Christi moriens possideret. Deinde cum lacrymis supplicabat sibi ab omnibus indulgeri, si quid commiserat uel deliquerat, fratrum aliquem contristando. Petebat etiam flexis genibus, ut benediceretur a priore. Sed prior illi benedicere recusabat, eo quod uolebat benedici ab eo, qui magis sanctitate appropinquare ad Dominum credebatur. Perseueranter uero institit seruus Dei, et omnes illi cum lacrymis indulserunt, et benedici obtinuit a suo priore, id est preposito. Tunc instanter rogante priore, et in uirtute obedientie precipiente, illi et fratribus benedixit, dicens: »Benedicat uos Dominus ex Sion, et semper uideatis que bona sunt in Ierusalem .« Et his dictis, rediit ad ecclesiam Sancte  Crucis, cunctis eum sequentibus plorando fratribus, qui de illius obitu nimium tristabantur. Omnes enim dolebant se in huius misere uite peregrinatione solatium tanti Patris amittere; quia merito cunctorum fratrum cordis intima dolor uehemens constringebat.



CAPITULUM XXIII. Qualiter B. Martinus certus de transitu suo ad gloriam, ad id se totis uiribus preparabat.

Quibus peractis, dum famulus Dei miserum humane conditionis sustineret aduentum, et beatissimum sui laboris brauium exspectaret, sequenti tertia feria febre correptus est, et destitutus paulatim corporis uiribus, egrotauit. Quotidie tamen, ut a primordio sui sacerdotii consueuerat, celebrabat missam, et ante altare Sancte crucis prostratus orationibus incumbebat. Accedebat etiam ad fenestram, unde beati confessoris Isidori aspiciebat  altare, et suum exitum beati Isidori precibus committebat. Quis posset credere tam in breui hominem moriturum, qui tanta spiritus fortitudine peruigebat? Erat enim hoc consolatio qualiscunque fratribus putantibus, quod Dominus misertus eis, longiorem illi concesserit uitam. Sed cum sequentis sexte ferie sol clauderetur, uenit ad eum Petrus custos turrium regis, qui nunc canonicus eiusdem monasterii est, et uirum Dei coram altare orantem inuenit; erat enim familiaris eius et exspectabat benedici ab eo. Ad quem conuersus uir Dei benedixit illi, et dixit: »uade, fili, ad custodiam turrium tibi commissam; et cum audieris hac nocte primo huius monasterii campanas pulsari, dicens orationem Dominicam, pro me Dominum deprecare.« Qui flens, dixit ei: »Adest hora migrationis, Pater et domine?« Qui respondens, ait ei: »Reuera, fili, adest, et hac nocte sum de corpore egressurus.« Quo discedente, reclinauit  uir Dei in suo pauperculo lecto, quem de tantoris  paleis et herbis, suadentibus fratribus, super lineis columnulis secundum patrie morem erexerat, et iussit conuocari fratres, ut sibi extreme unctionis perficerent sacramentum.



CAPITULUM XXIu. De pretioso fine et glorioso transitu B. Martini, et notabili doctrina quam nobis reliquit quoad sanctissimum uiaticum sacramentum.

Concurrentes uero fratres audierunt adesse horam mortis, magis ut eius sacratissimum uiderent exitum, quam ut ei suis orationibus subuenirent, a quo sperabant suorum peccaminum ueniam promereri, inuenerunt eum in extremis fere iam laborantem. Sed cum ei sancte unctionis ministerium peregissent, accepit crucem, et frequenter osculabatur eam, et super pectus suum ponebat. Muniebat etiam se dextera manu signo crucis, et sinistram  contra partem alteram opponebat, qua uidebat sibi malignum spiritum aduersantem. Orabat tacite, et nichil respondebat, cum frequenter interrogaretur a fratribus. Et quia ipsa die celebrauerat missam, uisum est aliquibus fratrum, quod post unctionem non deberet sibi dari corporis Dominici sacramentum. Quod cum uidissent duo canonici, Petrus uidelicet et Fernandus, quibus inerat scientia Scripturarum, cum lacrymis et singultu amarissimo dixerunt ei: »Pater sancte, relinque nobis ueritatis exemplum. Per Christum ad quem uadis, te deprecamur, ne de corpore exeas, donec facto nobis ostendas, quid de sacramento altaris sit faciendum.« Tunc uir sanctus cunctis qui aderant audientibus, cum sono uocis ex intimo ducens suspirium, ad se reuersus dixit fratribus: »Deferatur cito corpus Christi, quia non decet Christianum sine hoc sanctissimo uiatico mori.« Interrogauit eum dictus Fernandus, si aliquid a sinistra parte uidisset. Respondens, dixit ei: »Inimicum uidi, sed  confusus recessit.« Cum autem deferretur corpus Christi, descendens de lecto suppliciter adorauit, et cum summa deuotione accepit. Deinde cunctis petentibus benedictionem, uerbis quibus consueuerat, benedixit eis, dicens: »Benedicat uos Dominus ex Sion, et uideatis semper que bona sunt in Ierusalem . Commendo uos Deo, quia ego uado ad Deum qui uocat me.« Quibus dictis, spiritum Domino tradidit. Cum autem corpus eius ex more ablueretur, ita splendidum et nitidum inuentum est, ut iam futuram glorificationem pretendere uideretur. Nihil deforme in pudendis apparebat membris, eo quod septennis pueri munditiam uiderentur testari. Sequenti uero die cum insonuit per ciuitatem Dei famulum Martinum migrasse de corpore, repleta est ciuitas murmure, et unusquisque Patrem pium plangebat. Conueniunt populi, cereos accensos habentes in manibus, plus ad festiuitatem Martini quam ad funera  confluentes. Plorant alii, se ad presens amittere; gaudent alii, se credentes nouum patronum habere  in celis. In tanto biuio positi pium erat flere Martinum, et piissimum congaudere Martino.





NONNULLORUM ELOGIA DE B. MARTINO CANONICO REGULARI, PRESBYTERO, LEGIONE IN HISPANIA.

 1. Ioannes Bollandus ad diem 11 Februarii: »Legio urbs est Hispanie, regni cognominis caput uulgo Leon. Hic insignis est canonicorum regularium abbatia, S. Isidori nuncupata, quod ad eam S. Isidori episcopi Hispalensis translate reliquie sint. Asseruantur illic reliquie quoque B. Martini presbyteri, qui in eodem cenobio canonicus regularis fuit. De eo Lucas Tudensis, auctor ceuus, in Prefatione ad Chronicon mundi ita meminit: Quid de uenerabili Martino Legionensi presbytero sentiendum, qui tantam a Domino precibus in diuinis Scripturis prerogatiuam obtinuit, ut in expositione Scripturarum sanctissimis primis doctoribus merito ualeat adequari? Meminit et Ioannes Mariana, lib. II, cap. 16, ubi de rebus sub annum 1188 gestis agit: Martinus presbyter, inquit, per hec tempora litteris et uita clarus, Legione multis libris conscribendis operam dabat; ex rudi atque illitterato repente factus doctissimus, ab Isidoro,  cuius in monasterio uiuebat, oblato in somnis libro quem comederet. Eorum librorum pars nulla ad nostras manus uenit: Canonici eius templi magna religione seruant rei geste monumentum posteritati preclarum.

2. Ambrosius Morales Chronic. general. Hispan. libro XII, cap. 21, uidisse se libros illos testatur, et publicos Martino honores exhiberi; ita ergo scribit: Ante annos CCC uixit in S. Isidori monasterio canonicus, Martinus nomine, rudi admodum ingenio, sed magna uite sanctitate, et ob hanc in summa apud populum ueneratione. Discruciabat eius animum, quod, quantumuis magno labore nullam assequi litterarum scientiam posset. Nocte quadam in somnis ei S. Isidorus apparuit, librumque prebuit, et ut comederet mandauit. Simul scientia illi perampla infusa est. Plura exinde opera Latine scripsit, uerbis styloque sat culto. Exstant ea penes canonicos, et quedam ego ex iis legi. In urbe totaque  prouincia sanctus habetur; et quanquam nondum solemni apotheosi decreti ei sint celestes ab Ecclesia honores, erectum tamen in eo monasterio sacellum est, opposito titulo S. Martini, atque in ara locatum eius sacrum corpus, thece affabre celate atque inaurate inclusum: in tabula altaris depicta sunt eiusdem beati miracula. In claustro cenobii S. Marie de la uega Salmantice uisitur in quodam altari idem depictum in tabula miraculum, tanto artificio, ut haud facile elegantior tota Hispania pictura reperiatur Ita Morales.

3. Athanasius de Lobera ordinis Cisterciensis  monachus, parte II Historie Legionensis, siue De magnitudine ciuitatis, et Ecclesie Legionen., cap. 32, Martinum uocat Speculum uirtutis, splendorem uirginitatis, exemplum obedientie, thesaurum sapientie, regulam religionis, propugnaculum fidei, fragrantiam sanctitatis, honorem bonorum morum. Addit: uitam eius scriptam a Luca Tudensi episcopo, in insigni monasterio S. Isidori Legione canonico, ubi et ipse S. Martinus canonicus fuit: exstare eam in libro, quem idem auctor edidit de S. Isidori translatione, eumque librum, typis procusum, esse in manibus.

4. Breuius aliquanto uitam eamdem Latine edidit Thomas de Truxillo, tom. II Thesauri concionatorum, parte II, ubi ista habet: Celebratur autem festum eius in ciuitate Legionensi, et in lectionibus, que ibi leguntur in eius officio, uita narratur, sicut hic a nobis descripta fuit, que habetur in Breuiario antiquo illius Ecclesie. Exstat quoque uita eius  Hispanice scripta a Ioanne Marieta, lib. uI De SS. Hispanis, cap. 5, ubi eadem de cultu et officio, de sacello tituloque; de reliquiis et pictis miraculis tradit. Hispanice quoque eamdem uitam scripsit Alphonsus uillegas, tom. I Floris SS., fol. 406. Honorifice eius meminit Alphonsus uenerus in Enchiridio temporum.

5. Refert eum in Natalib. SS. canonicorum Constantinus Ghinius 11 Februarii his uerbis: Legione in Hispania . . . . Natale S. Martini canonici regularis et presbyteri. Philippus Ferrarius eodem die: Legione in Hispania S. Martini presbyteri. Eadem ante quoque 8 Februarii habet. Fatetur tamen in Notis consignari ab aliis eius Natalem 11 Februarii. Lobera, errore, ut opinor, librarii, ait 11 Ianuarii coli; uillegas 12 Februarii; ceteri 11. Gabriel Pennotus, lib. II Historie canonicor. regularium, cap. 31, num. 5, ait abbatem fuisse monasterii S. Isidori, quod ii, quos iam citauimus,  non tradunt  .

Thomas de Truxillo in Thesauro concionator., tom. II, 11 Februarii: »Ex illustri quidem familia originem duxit hic gloriosus Christi confessor et doctor Martinus in ciuitate Legionensi. A prima autem etate se totum exercuit in sanctis operibus, ut uirum Christianum decet. uocabantur uero parentes eius Ioannes et Eugenia. Talis porro eius uita fuit, ut omnibus exemplum reliquerit magne sanctitatis. Iuit autem Romam ad uisitandum reliquias sanctorum apostolorum, accepit etiam benedictionem ab Urbano papa, atque ita reuersus est  in patriam suam. Ordinatur postmodum sacerdos, et habitum suscepit canonicorum regularium, et breui quidem tempore uolauit eius fama tum religiosi perfecti, tum etiam sancti sacerdotis per omnes religiosos eiusdem professionis. Non autem sacre dederat operam Scripture, sed tenebatur incredibili quodam desiderio eam sciendi et discendi. Intra etiam domesticos parietes ad Dominum preces fundebat pro tali cognitione consequenda, atque, quantum in se erat, conabatur in eam cognitionem atque studium incumbere, quamuis nec magistrum haberet qui ipsum instrueret, neque eius intellectus satis esset ad eam rem prestandam accommodatus. Cum autem quadam nocte pro huiusmodi re Dominum oraret, apparuit ei beatus Isidorus librum manibus suis gestans, qui dixit ei: »Accipe uolumen istud, et »comede illud, atque dabit tibi Dominus scientiam Scripture sacre.« Excusabat autem se uir sanctus quod ieiunaret, et propterea librum comedere non  posset: dixit ergo ad eum Isidorus: »Non auferetur idcirco tibi ieiunii meritum; ego enim hec tibi nuntio ex parte Dei, et sum Isidorus patronus huius loci.« Accepit ergo Martinus uolumen, et comedit illud. Isidoro ergo recedente, postquam librum Martinus comederat, plenus factus est, et inflammatus in diuina scientia, adeo ut facile omnes theologos sue etatis superauerit, nemoque cum eo comparari potuerit. Disputationes autem multas et concertationes habuit cum hereticis, quos facillime superabat. Habuit preterea gratiam curandorum infirmorum, habuit spiritum quoque propheticum, qui etiam libros duos scripsit qui dicuntur Concordia. Tandem igitur uir sanctus febre correptus, mortuus est multis clarus miraculis, prenuntiato prius ab ipso mortem suam futuram 11 Februarii. Celebratur autem festum eius in ciuitate Legionensi, et in lectionibus que ibi leguntur in eius officio, uita narratur sicut hic a nobis descripta  fuit, que habetur in Breuiariis antiquis illius Ecclesie  .«

Nicolaus Antonius, Tom. II Biblioth., Hisp. uet., pag. 19: »Sub Alphonso altero  Legionis rege, et Ferdinando eius genitore, uixit sanctitate preclarus, doctrinaque non quidem acquisita, sed infusa mirabilis, Martinus presbyter, Legionensis Ecclesie,  dum uiueret, canonicus, idemque nunc in celis protector: qui et abbas fuit insignis cenobii canonicorum regularium Sancto Isidoro Hispalensi in ea urbe sacri. Fama est ex rudi atque illiterato repente doctissimum factum ab eodem nuper memorato Isidoro, ut Ioannis Mariane uerbis utar  , oblato in somnis libro quem comederet. Exinde intentus doctrine sue cudendis ad posterorum utilitatem sacris monumentis, non minus sanctissime uiuendi norma equalibus, quam doctissimorum operum formatione quandocunque futuris, proficuus esse uoluit. Asseruantur apud canonicos iam dicte Ecclesie Sancti Isidori non modo sacre eius exuuie manusque integra, scribendi adhuc gestum imitata; sed et libri plures etiam nunc inediti, et antiquissimo huius, quo uixit, eui charactere scripti. Nempe:

    In Apocalypsin commentarius, cuius meminit Ludouicus Alcazar in suis ad eumdem hunc librum Notatione 26 proemiali, sect. 3.
     In Epistolas SS. Iacobi, Petri et Ioannis apostolorum.
    Conciones ab Aduentu usque ad festum Trinitatis. Singularesque alie his titulis inscripte.
    Quod fratres non habeant proprium.
    De prelatis Ecclesie iuxta curam suorum subditorum.
    De obedientia.
    De disciplina ecclesiastica.
    Qualiter iuuenes ab otio fugiant
    Qualiter senes ac iuuenes Deo seruire debeant.
    Ne monachi et canonici regis curiam frequentare presumant.
    Ne monachi et canonici secreta principum scire appetant.
    De translatione sancti Isidori.
    De Spiritu sancto.
    De sancto Ioanne Baptista.
    De Ascensione Dominica, et plures alie conciones  aliorum Ecclesie festorum. Hec omnia ex Aegidio Gundisalui Dauila in Theatro Ecclesie Legionensis.
    Alphonsus uenerus Enchiridii auctor adiungit insignem, ut ait, librum sic nuncupatum.
    Concordie ueteris et Noui Testamenti  







EXTRACTOS De papeles originales del Real conuento de San Isidoro de Leon, pertenecientes a Santo Martino.

 En el dia trece de Marzo del anno mil quinientos trece, Don Rodrigo Fuertes, obispo de Matronia o Matroni  , a peticion del prior y canonigos de San Isidro, hizo la exhumacion de los huesos de santo Martino, y los traslado al sitio en que ahora estan, encerrados en una arca dorada. Aunque al abrir el sepulcro se encontro formado el cuerpo, sin embargo la carne, cuero y neruios, estaba todo hecho poluo, por lo que se separaron facilmente los huesos. Solo la mano derecha fue  hallada sana y entera con su cuero, uñas, y neruios; y los dedos pulgar, indice, y el de el corazon en la forma que suelen tenerse cuando escribimos. Consta lo dicho por testimonio autentico, dado por Iuan de Riba de Gil, y Aluaro de uillagomez, escribanos de esta ciudad de Leon, dicho dia, mes, y anno; el cual se conserua en el archiuo del referido conuento, y hemos uisto y leido para este extracto.

En el dia doce de Enero del año de mil quinientos  setenta y seis  se extraio la mano derecha del santo del arca que diiimos, y se coloco separada en una caia de plata sobredorada, en donde ahora esta, por Don Iuan de Oliuares, prior de San Isidro, uacante la abadia por muerte de Don Gregorio de Miranda. Pues aunque habia dos años que estaba electo Don Pedro Nuñez de Zuniga y Auellaneda, no profeso hasta cuatro de Marzo de dicho anno de mil quinientos setenta y seis. Consta dicha traslacion por una pomposa y pueril relacion Latina de un tal Santacruz de uillafañe, y de Quiros, canonigo secretario del mismo conuento, que se conserua en el archiuo, y hemos tenido presente; el cual dice, que la santa mano tenia todos sus neruios, huesos, articulos y ligamentos, quatuor duntaxat auulsis minoribus ungulis.

Hay una escritura original hecha en Salamanca  a ueinte de Enero de mil quinientos treinta y quatro, ante Cosme Gonzalez, notario publico, entre el bachiller Benauides, prior de San Isidro, a su nombre, y en el del conuento, y el mestro Iuan Fernandez Nauarrete, que contiene lo siguiente: Habia concertado el mestro Nauarrete, con Iuan de Robles, uicario  del monasterio de la uega, en que por cuarenta ducados copiaria y daria a luz las obras de santo Martino. Debiendo de parecerle al mestro poca remuneracion de su trabaio, le suspendio sin duda, quando ya tenia recibidos catorce ducados y dos reales, pues la escritura que extractamos, dice que, para que la obra se acabe, el prior Benauides en nombre  del conuento de a Nauarrete cinquenta ducados liquidos sin lo que tiene recibido, por cuya cantidad el mestro debia de concluir la copia para San Iuan del mismo año, y cuidar despues dentro de otro, de su edicion, segun se habia obligado en la primera Escritura con Iuan de Robles, uoluiendo antes al conuento de San Isidro los originales. Si en el termino fiiado no se pudiese hacer la impresion, habia de trerse tambien la copia al mismo conuento de San Isidro, sin quedar en poder de persona alguna, pena de trescientos ducados a que se obligo Nauarrete, ningun trasunto de la obra.

Esto dice en sustancia la escritura, y se uerifico en la parte de trer a San Isidro la copia que hizo Nauarrete, pues se conserua en la biblioteca del conuento con el original de donde pudo sacarse, aunque con algunas uariantes. La edicion no se lleuaria adelante por falta de caudales, porque se necesitan bastantes para ella. El prior Benauides  prometio el hacer diligencia con el Abad, el conuento, y las mas personas que pudiere de buscarlos; pero no los hallaria, cuando el asunto se quedo sin perficionar.

Pero ya que entonces no pudo lleuarse al cabo la edicion de estas obras; y desde entonces aca, esto es, desde los años mil quinientos treinta o quarenta, nadie ha habido que la emprenda; abora por la gran generosidad del excelentisimo señor Don Francisco Antonio Lorenzana, arzobispo de Toledo, etc. etc., se hace al publico este beneficio, queriendo su excelencia dar mas a conocer el particular merito de este santo su paysano, etc. etc.





S. MARTINI LEGIONENSIS SERMONUM LIBER



INCIPIT PRAEFATIO AUCTORIS.

Cupientes aliquid de penuria ac tenuitate nostra cum paupercula uidua in gazophylacium Domini mittere  , ardua ascendere, opus ultra uires nostras agere presumpsimus; consummationis tamen fiduciam laborisque mercedem in Samaritano, id est in Iesu Christo Dei uirginisque filio statuentes, qui duobus in semiuiui curationem datis denariis supereroganti cuncta reddere professus est. Cogit nos, imo delectat caritas pollicentis; sed terret immensitas laboris. Ad hoc opus nos desiderium prouocat perficiendi, sed dissuadet infirmitas deficiendi. In hoc autem opere non solum pium lectorem, sed etiam liberum correctorem desidero, maxime ubi profunda uersatur ueritatis questio.

Notandum, quod hic liber ueteris ac Noui Testamenti Concordia uocatur; ideo uidelicet quia sibi inuicem in eo uetus et Nouum Testamentum concordant. Ut autem quod queritur facilius occurrat, titulos quibus singulorum Sermonum capitula distinguuntur, premisimus.


Hic auctor capitula Sermonum collocat.



INCIPIT PROLOGUS IN LIBRO SERMONUM.


 Auctore Deo, fratres karissimi, diuinam assidue lectionem libenter debetis audire, auditam auido et sitienti corde percipere; attentius memorie commendare, eamque pro uiribus opere implere. »Strenuus lector,« ut ait B. Isidorus  , »potius ad implendum bona, que legit, quam ad discendum, que nescit, est paratus. Sicut enim legendo ea que nescimus scire concupiscimus, sic recta, que iam didicimus, opera implere debemus. Quare? Quia uidelicet diuina lectio premium habet et penam. Premium, si eam bene uiuendo implemus; penam, si  eam male uiuendo contemnimus.« Si audire uel legere eam contemnimus  , auditum a nobis diuine maiestatis auertimus. Unde dicitur: Qui auertit aurem suam, ne audiat legem;  oratio eius erit exsecrabilis . Et B. Iacobus: Scienti, inquit, bonum, et non facienti  ; peccatum est illi . Ad maioris ergo culpe cumulum pertinet, quemquam scire, quod sequi debeat, et nolle sequi quod sciuerit. Quisquis male uiuendo a Dei preceptis recedit; quoties eadem precepta legendo siue audiendo ad memoriam reducit, a seipso interius reprehensus erubescit; quia bona, que didicit, opere implere negligit. Unde Psalmista precatur, dicens: Tunc non confundar, cum perspexero in omnibus mandatis tuis . Ac si diceret: Concede mihi, Domine, in hac presenti uita sic innocenter uiuere, ut cum in lege mandatorum tuorum perspexero, non confundar  de mea actione. Nullus sanctarum Scripturarum sensum intelligere poterit, nisi frequenter lectioni studium dederit  . Quanto quisque in sacris eloquiis magis assiduus fuerit, tanto ex eis uberiorem intelligentiam capit; sicut terra quanto amplius excolitur, tanto uberiores fructus profert.

Igitur, karissimi, diligite sapientiam, et sicut ait quidam sapiens: Exaltabit uos: glorificabimini ab ea, cum eam fueritis amplexati . Temporalis uite curas omittite, spiritualia interne dulcedinis concupiscite; quia nullatenus plene sapientiam Dei potestis cognoscere, nisi prius uos ipsos a secularium rerum strepitu perfecte studueritis abstrahere. Unde scriptum est: Sapientiam scribe in tempore otii, et qui minoratur actu, ipse percipit  illam . Libros ergo sanctarum Scripturarum studiose legite, negotia secularis uite omnino fugite: diuina enim Scriptura uite spiritualis est mensa. Nam, sicut corpus corporalibus reficitur  dapibus, ita interior homo, id est anima, spiritualibus uegetatur alimentis; et, sicut corpus moritur sine carnalibus cibis, ita anima sine pabulo euangelice institutionis. Studium ergo sacre lectioni sine intermissione impendite, ut in ea quid cauere, quidue oporteat uos agere, possitis agnoscere  . Orationibus a peccatis mundamur, lectionibus uero ad bene operandum instruimur: magna quippe utilitas seruis Dei ex lectione et meditatione oritur. Que enim nescimus, lectione discimus; que autem didicimus, meditationibus conseruamus. Lectio ostendit quid caueamus, uel quid sequamur: unde Dauid in Domino exsultans, dicebat: Lucerna pedibus meis uerbum tuum, et lumen semitis meis . Geminum confert donum lectio  sanctarum Scripturarum; siue quia intellectum mentis erudit; seu quod a mundi uanitatibus abstractum hominem ad amorem Dei perducit  . Excitati enim sepe illius sermone subtrahimur a desiderio uite humane, atque accensi in amorem sapientie tanto uana spes mortalitatis huius nobis uilescit, quanto amplius spes eterna uiruerit. Sacram igitur lectionem pre oculis semper habete, ut ex omni parte circumspecti inimici dolos facilius ualeatis cauere. Unde sponsa, id est sancta Ecclesia, in cantico spiritualis amoris suum sponsum, scilicet Christum, laudans, inter cetera loquitur, dicens: Oculi eius sicut columbe super riuulos aquarum que lacte sunt lote, et resident iuxta fluenta  plenissima   . Oculi sponsi, id est Christi, uiri ecclesiastici sunt, qui scilicet in simplicitate uiuunt, et aliis uerbo et exemplo uiam rectam ostendunt. Super riuulos aquarum esse perhibentur, quia semper in refectione sanctarum Scripturarum conuersantur. Lacte sunt loti, quia gratia creatricis Sapientie, tanquam lacte matris a peccatis per baptismum sunt mundati. Quid enim per fluenta plenissima iuxta que resident intelligimus, nisi sacre Scripture profunda et arcana, que decerpimus, quibus reficimur, dum ea legendo, uel audiendo haurimus. Ad hoc enim iuxta fluenta columbe residere solent, ut uolantis accipitris umbram in aqua uideant, super quam se proiicientes auium ungues rapacium sic effugiant. Sic sancti  uiri in Scriptura sacra fraudes demonum prospiciunt, et ex descriptione, quam uident, quasi ex umbra hostem cognoscunt: cumque se consiliis Scripture ex toto committunt, ut uidelicet nichil  agant, nisi quod ex responso illius audiunt, quasi in aquam se proiicientes hosti illudunt. Que fluenta plenissima esse dicuntur; quia de quibuscunque scrupulis in Scripturis consilium queritur, sine minoratione de omnibus ad plenum inuenitur.

Legite etiam, karissimi, inter ceteras sanctarum Scripturarum paginas ad eruditionem uestram hunc librum, non quasi a me editum; sed quasi floribus Noui et ueteris Testamenti compositum. Non ego illum dictaui, sed sanctorum Patrum in eo dicta compilaui. Longo enim tempore capitis infirmitate laboraui; et quia nullum quodlibet aliud opus agere poteram, opportunitate reperta, et a domino abbate licentia accepta, Deique me preueniente, subsequente et comitante gratia, sub sanctorum Patrum mensa  ad uestram, ac posterorum utilitatem, atque eruditionem micas collegi, quas uobis, et si non ut debui, saltem ut potui, caritate exigente, in hoc libello presentaui. Completum itaque uideo per Dei gratiam in me fuisse, quod B. Paulus ait de se: Cum enim infirmor, tunc fortior sum . Hunc ergo librum coram se uestra sanctitas legi faciat, eumque studiose percurrat, ut in eo, quasi in speculo deprehendere possit quid in se celesti sponso Iesu Christo placeat, uel quid displiceat. Sanctarum enim Scripturarum, ut prediximus, floribus est ornatus, et uenerabilium Patrum dictis authenticus. In eo quippe ab ecclesiasticis doctoribus patriarcharum figure et enigmata elucidantur secundum regulam uere fidei lege interpretata; historiarum  obscuritas declaratur; prophetarum uaticinia explanantur; apostolorum et euangelistarum preconia exponuntur; catholice Ecclesie fides roboratur; Iudeorum perfidia redarguitur; paganorum superstitio,  id est idolorum seruitus , deletur; hereticorum prauitas detegitur atque destruitur; philosophorum dogma contemnitur; Christus glorificatur; diabolus condemnatur; antichristi presumptio et calliditas confunditur; generalis omnium resurrectio predicatur; iudicium futurum in fine mundi preostenditur; sponsa, id est sancta Ecclesia glorificata Iesu Christo sponso suo in sempiternum adherere, et cum eo regnum perpetue claritatis ac felicitatis omnino ingredi asseritur.

Preterea, dilectissimi, si hunc libellum frequenter legere studueritis; si in illo tanquam in speculo studiose inspexeritis; si eum pre manibus assidue habueritis, et lecta ad memoriam reduxeritis; ibi inuenietis qualiter uos oporteat uiuere et alios docere,  superfluas a corde cogitationes expellere, carnem domare, stomachum ab alimentis temperare, spiritum roborare, linguam ab otiosis sermonibus refrenare; detractiones et susurrationes et scurrilia uerba uitare; oculos ne uanitatem uideant, auertere; aures ne illicita audiant, spinis timoris Dei sepire; opportunis horis orationi incumbere, lectioni insistere, contemplationi diuine uacare, uitia uitare, uirtutes cum Dei iuuamine sectari; proximos uestros in bono tanquam uosmetipsos amare, Deum in omnibus, imo super omnia diligere.

Habuit hoc opus initium era MCCXXIII .

uos etiam deprecor, karissimi, ut apud diuinam clementiam pro me indigno preces fundere dignemini,  quatenus peccatorum uinculis absolutus uobiscum pertingere ualeam ad societatem electorum Dei. Amen.


Explicit prologus.



SERMO PRIMUS. IN ADuENTU DOMINI.

Ieremias a Spiritu sancto edoctus preuidens Christi aduentum, ostendit qualiter in primo aduentu per Incarnationem uenit nobis Christus, ut agnus mansuetus; et in secundo aduentu ad iudicium, ut fortissimus rex. Et quomodo ad eum nos preparari debeamus admonet cum peccatorum confusione.

 Ieremias propheta, fratres karissimi, ex sacerdotali progenie descendens, priusquam in utero formaretur, a Domino, qui uocat ea que non sunt, tanquam ea que sunt , est cognitus; antequam de uentre procederet sanctificatus; et ut uirgo permaneret est admonitus, atque ad prophetandum non solum Iudeis, sed et gentibus destinatus. Exstitit enim in prophetando ueridicus, in exhortando Iudeos ad penitentiam seuerus, in lugendo peccata populi pius, in preuidendo futura mala acutus, in aduersa tolerando patiens et rigidus, et inter contribulos conuersando mansuetus.

 Hic ergo uir tante sanctitatis tempus humane restaurationis intuens, aduentumque Fili Dei Spiritu sancto edoctus preuidens, ad consolationem humani generis Deo sibi predicente loquitur, dicens: Ecce dies ueniunt, dicit Dominus, et suscitabo Dauid germen iustum; et regnabit rex, et sapiens erit et faciet iudicium et iustitiam in terra: et hoc est nomen, quod uocabunt eum, Dominus iustus noster . Germen iustum uerbum est Deo Patri semper ceternum; in tempore autem ex uirgine Maria, que de radice Dauid descendit, caro factum. Congrue etiam germen iustum dicitur, de iustitia cuius Propheta  sic loquitur; Iustus Dominus, et iustitias dilexit; equitatem uidit uultus eius . De hoc etiam rege eiusque nomine et de eius iustitia Ioannes euangelista loquitur, dicens in Apocalypsi sua: uidi celum apertum, et ecce equus albus, et qui sedebat super eum, uocabatur Fidelis et uerax, et iustitiam iudicat, et pugnat; nomen uero eius uocabatur uerbum Dei: habebat autem in uestimento et in femore suo scriptum: Rex regum, et Dominus dominantium   . Equum, quem dicit album, corpus Christi est ex uirginali utero sine peccato assumptum. Et qui sedebat super eum, Dominus maiestatis est, scilicet Dei Patris uerbum. Et, uocabatur Fidelis et uerax: de illo enim dicitur: Deus fidelis, in quo non est iniquitas . Et, iustitiam iudicat,  et pugnat; de illo namque scriptum est: Deus iudex iustus fortis et patiens . Pugnat enim ad liberandum nos ab inimicis nostris: patiens est enim sustinendo ea, que in ipso peccauimus. Habebat autem in uestimento et in femore suo scriptum: Rex regum, et Dominus dominantium. uestis Christi corpus est quod assumpsit. In femore autem propago generationis intelligitur; illius namque persona ex diuina consistit atque humana substantia. In uestimento igitur et in femore nomen scriptum legimus, quia in sacramento corporis Christi diuinitatem et humanitatem cognoscimus. Omnes ergo qui per fidem Christi filii Dei nuncupantur, hunc esse Regem regum et Dominum dominantium assidua confessione testantur. Regnabit ergo rex  iste, et sapiens erit, et faciet iudicium et iustitiam in terra ; quia in iudicio non despiciet personam pauperis, nec honorabit uultum potentis . Rex iste non secundum uisionem oculorum iudicabit, neque secundum auditum aurium arguet, sed iudicabit in iustitia pauperes, et arguet in equitate pro mansuetis terre. Quare? quia iustitia est cingulum lumborum eius, et fides cinctorium renum eius. Habitabit lupus cum agno, et pardus cum hedo accubabit . Per lupum raptores, per agnum uero innocentes intelligimus. Lupus ergo cum agno habitat, quando raptores quique et impii a sua prauitate conuersi cum innocentibus in unum conueniunt ad Ecclesiam Christi. Lupus cum agno habitat  cum peruersi, qui prius ab Ecclesia predam rapere solebant, nunc in melioribus commutati moribus, cum mansuetis atque humilibus in Ecclesia Christi simul habitant. Sequitur: Et pardus cum hedo accubabit. Pardus quia in se colores habet uarios, significat subdolos et in fide Christi imperfectos. Hedus uero, quia lasciuum est animal, insinuat peccatores et libenter uitia appetentes. Pardus igitur cum hedo accubat; quia peccatores et subdoli simul in Ecclesia Christi sunt permisti.

Iterum subiungit, dicens: uitulus, et leo, et ouis simul morabuntur, et puer paruulus minabit eos . In uitulo Ecclesie sacerdotes figurantur; in leone  autem potestates seculi, reges uidelicet et principes populi demonstrantur. Leo Grece, rex interpretatur Latine: congrue scilicet; quia, sicut rex potentior est omnibus populis, ita leo fortior est omnibus bestiis; et sicut uniuersi populi regem timent, ita ut precepta illius preterire non audeant, sic uniuerse bestie leonem formidant; ita ut signum quod ipse cauda fecerit, transgredi nullatenus presumant. Ouis significat humilem populum ac simplicem Deoque deuotum. Recte ergo dicitur: uitulus et leo et ouis simul morabuntur; quia et Ecclesie rectores seculique potestates atque uniuerse fidelium plebes in Ecclesia simul Dei precepta audiunt; eiusque sacramenta, uidelicet baptismum, penitentiam et corpus Christi in commune suscipiunt. Et puer paruulus  minabit eos. Ille utique puer minabit, id est reget eos, de quo idem  Isaias ait: Paruulus natus est nobis, et filius datus est nobis . Ipse nichilominus, qui pro nobis paruulus nasci dignatus est in terra, ipse ut bonus pastor gregem suum minat ad pascua semper uirentia.

Leo ut bos comedet paleas, delectabitur infans ab ubere super foramine aspidis . Per leonem, sicut iam superius dictum est, reges et principes seculi figurantur. Ibi ergo, hoc est intra sanctam Ecclesiam leo ut bos paleas comedit, dum reges et principes populi sicut et rectores Ecclesie sacramenta percipiunt uere fidei. Leo ut bos uescitur paleis; quia in sancta Ecclesia principes plebis communem habent ordinem cum subiectis. Etiam  subditur: Et delectabitur infans ab ubere super foramine aspidis; et in cauerna reguli manum suam mittet . Iste infans Dominus iehsu Christus est, quem semper uirgo Maria genuit, suisque sacratissimis uberibus infantem lactauit. Aspis uocatur, eo quod morsu uenena immittat, et occidat. Per aspidem ergo uenenosum scilicet serpentem gentiles designantur, qui, predicantibus apostolis, contra Christum uenenosa, id est sacrilega uerba loquebantur. Nunc autem gentiles ab idolorum errore conuersi gratanter gloriam predicant paruuli Iesu Christi.

Delectatur ergo infans, scilicet Dominus iehsu Christus, super foramine aspidis, id est super predicationem gentilium, dummodo eum libentissime laudant,  qui illum ante conuersionem blasphemare solebant. Sequitur: Et in cauerna reguli, qui ablactatus fuerit, manum suam mittet   . Basiliscus Grece, regulus interpretatur Latine: regulus diminutiuum nomen est a rege, et dicitur regulus ac si dicatur rex paruulus: est enim serpens paruulus liniatus albis maculis, longitudine semipedis, uidelicet habens dimidiam partem pedis. Et ideo basiliscus interpretatur regulus; quia, sicut leo rex est omnium bestiarum, ita basiliscus rex est omnium serpentium. Ceteri uero serpentes a facie illius fugiunt; quia statim ut eos uiderit. solo uisu atque olfactu illos occidit: nam et hominem si aspiciat, statim illum  necat: nulla siquidem auis uolans eius aspectum illesa transit; sed quamuis procul sit, eius ore atque anhelitu combusta mortua cadit; tamen basiliscus a mustellis uincitur, quas illic homines in cauernis proiiciunt, ubi ipse delitescit atque uersatur.

In hoc loco basiliscus, id est regulus diabolum significat: cauerna quippe reguli corda sunt infidelis populi, in quibus ille tortuosus serpens, scilicet diabolus quiescebat ab initio seculi. In cauerna ergo reguli qui ablactatus fuerit, scilicet Dominus noster iehsu Christus, qui ut infans est ablactatus, manum suam misit, quando diabolum de cordibus infidelium captiuum extraxit; eumque in inferno, ne in monte sancto eius, qui est Ecclesia, noceret, religatum damnauit; sicut eidem Iesu Christo Psalmista  aduentum ipsius preuidens, dixit: Super aspidem et basiliscum ambulabis, et conculcabis leonem et draconem .

Omnia ista nomina congruenter diabolo sunt aptata: ipse quippe uenenatissimus serpens aspis est, dum occulte percutit; basiliscus est cum palam uenena diffundit; leo est, dum persequitur humanum genus, et rapit; draco est, dum negligentes impie atque insatiabiliter deglutit. uerum hec omnia sub pedibus Domini nostri Iesu Christi in eius aduentu prostrata fuerunt ac destructa. Adhuc etiam Isaias, quod secundum carnem ex semine Dauid natus est Christus, sic ait in consequentibus: In die illa radix Iesse, qui stat in signum populorum, ipsum gentes deprecabuntur et erit sepulcrum eius gloriosum .  In signum stat radix Iesse populorum, quia Christus qui de radice Iesse descendit, in frontibus eorum signum crucis imposuit. Ipsum gentes deprecabuntur: quod iam cernimus totum fuisse completum. Sepulcrum autem eius in tantum est gloriosum, ut excepto quod per mortem eius redempti gloriam illi exhibemus; etiam locus ipse coruscans miraculis glorie sue causa ad se omnem pertrahat mundum.

Item rursus, Isaia testante ore prophetico, de Moab testimonium perhibetur, nascente Christo: Ponam, inquit . . . . super . . . . . his, qui fugerunt de Moab leonem, et reliquiis terre . Et iterum: Emitte agnum, Domine, dominatorem terre, de petra  deserti ad montem filie Sion . De hac enim gente Moabitarum egressus est Agnus immaculatus, qui tollit peccata mundi , qui et dominatur in uniuerso orbe terrarum. Significat Ruth petra deserti, que destituta morte mariti sui de Booz genuit Obed; Obed genuit Iesse; Iesse genuit Dauid regem; et de stirpe Dauid natus est Christus . Montem autem filie Sion, aut historialiter ipsam urbem Ierosolymam dicit; aut iuxta tropologiam, Ecclesiam in speculo, id est in uirtutum sublimitate collocatam.

Hucusque, fratres karissimi, prophetias de primo aduentu Christi ad memoriam reduximus;  nunc autem necesse est, ut de secundo eius aduentu aliquid dicamus. In primo aduentu Dominus noster iehsu Christus uenit humilis; in secundo quippe ueniet terribilis. uenit in primo aduentu, quasi agnus mansuetus ; in secundo autem ueniet, quasi rex fortissimus . In primo aduentu mundum uisitauit in multa mansuetudine; in secundo uero mundum iudicaturus ueniet in magna seueritate. In primo aduentu exiuit a Patre, et uenit in hunc mundum seminare semen suum ; ueniet in secundo exigere a nobis sui seminis fructum centuplum . In primo aduentu sicut homo peregre proficiscens nobis seruis suis tradidit bona sua ; in secundo autem ueniet exquirere a nobis talentorum  suorum geminata lucra, et ut bene operantes pro apportato lucro remuneret, seruos autem a bono opere torpentes atque negligentes damnet 

Quid ergo, fratres dilectissimi, in eius terribili aduentu dicturi sumus, qui de manu illius tanta et tam innumerabilia bona percepimus, dum ea indigne expendimus? aut quam excusationem in die districti examinis illius pretendere ualebimus, qui de talentis ab eo acceptis non solum lucra non reportamus, sed etiam, quod est grauius, ea in terra abscondimus  ? Talenta in terra est abscondere, dona Dei, uidelicet, uisum, auditum, gustum, odoratum, et tactum in terrenis actibus implicare. Nonne talentum in terra abscondimus, quando oculos a sacre Scripture lectione suspendimus, et eos  in his que contraria sunt animabus nostris, defigimus? An etiam non abscondimus talentum in terra, cum auditum auertimus, ne audiamus Dei precepta, et libenter audimus turpia ac noxia uerba? Aut non talentum in subterraneo specu occultamus, dum, despectis cibis communibus, delicatiores atque accuratius preparatos cibos eligimus? Talentum etiam in terra operimus, cum suauitatem et dulcedinem diuine contemplationis uilipendimus, et odoramenta transeuntium rerum delectabiliter exquirimus. Etiam Domini pecuniam abscondimus in terra, quando manus nostre, que debuerant operari bona ac Deo placita, polluuntur tangendo mollia et suauia, et, quod est grauius, nefanda.

 Quid igitur in die illa poterimus respondere, cum Dominus nobiscum rationem ceperit ponere, et de talentis nobis traditis duplicata lucra exigere?  Nos miseri quid in die illa dicturi sumus, qui in primo gradu innocentiam amisimus, uirginitatem perdidimus, castitatem polluimus, uota que Deo uouimus nunquam plene reddidimus, ordinem non seruauimus, lites et odia aduersus fratres nostros concitauimus, murmura et scandala amauimus, otiosas atque inutiles fabulas dileximus, carnalia desiderauimus, spiritualia negleximus? Si enim in die illa uix saluabitur iustus, nos indigni, qui tam peruerse et tam inordinate uiximus, ubi  apparebimus? aut quomodo poterimus esse in die illa securi, ubi etiam de otiosis uerbis rationem sumus reddituri?  aut qualiter uultum tanti iudicis ferre poterimus in die illa, ante cuius conspectum ignis precedet, et in circuitu eius temtempestas discurret ualida? 

Igitur, fratres dilectissimi, antequam dies iudicii appareat, antequam mors nos preueniat, antequam tenebre nos inuoluant, antequam tartara nos rapiant, antequam nos tenebrosus turbo possideat, priusquam ille iustissimus atque terribilis iudex adueniat, faciem eius in confessione, in ieiuniis, in uigiliis, in orationibus preueniamus, et cum omni deuotione ploremus in conspectu eius , trementesque cum Propheta clamemus, dicentes:  Non intres in iudicium cum seruis tuis, Domine; quoniam in conspectu tuo nullus per se iustificabitur homo ; nisi per te illis omnium  peccatorum tribuatur remissio . Nos ergo, fratres et domini mei, dum adhuc in corpore uiuimus , peccata et uitia lacrymis abluamus; mores uite nostre in melius corrigamus; proximis nostris ueram caritatem exhibeamus; uota nostra Deo sine fraude persoluere studeamus, atque ad ipsum Dei Filium, qui in primo aduentu nos redemit, et in secundo iudicem omnium hominum exspectamus, corda nostra cum gemitu erigamus, ut in illo terribili atque gloriosissimo aduentu suo non permittat nos perire cum peccatoribus, sed ut illam dulcissimam uocem cum electis mereamur audire ex ore eius: uenite, benedicti Patris mei, possidete preparatum uobis regnum a constitutione mundi . Quod ipse  prestare dignetur, qui cum eodem Patre, et Spiritu sancto in Trinitate perfecta uiuit, et regnat Deus per omnia secula seculorum. Amen.



SERMO SECUNDUS. IN ADuENTU DOMINI II.


Intendit in hoc sermone quomodo disposuit liberare genus humanum de iugo seruitutis hostis antiqui per Christi aduentum, quem per prophetas predixerat; et si sterilis tempore aliquo Ecclesia existeret, nunc uero fecunda cum Iudeorum confusione conuocans omnes gentes ad cultum sue diuinitatis; quia per uirginem Deus natus in carne apparuit hominibus, ut uiam salutis aperiret fidelibus

 uolo, fratres karissimi, uos scire, quia Deus, sicut naturaliter est omnipotens, ita naturaliter est benignus et clemens; summe fortis et sapiens est in suis operibus, et in misericordia copiosus. Omnia gubernat, regit, et continet solus; et miserationes eius super omnia opera eius . Deus igitur benignus et clemens diuturnam humani generis seruitutem, qua ab antiquo hoste crudeliter premebatur, intuens, eumque misericorditer liberare disponens per prophetam ad consolationem illius loquitur, dicens: Confortamini, manus fatigate, et genua debilia roborate. Qui pusillanima  estis mente conualescite; quia ecce uenit Deus ipse captiuitatis uestre ; iugum uidelicet dire seruitutis, iugum miserie et infelicitatis,  quo eum sibi subdiderat antiquus hostis per culpam primi hominis  . Tam crudeliter enim ille totius malignitatis actor  humanum genus per quinque seculi etates afflixit, ut neque oblatio, neque incensum, neque sacrificium, neque holocaustum alicuius patriarche uel prophete eum de manu inferni liberare potuerit. Unde Isaias querimoniam faciendo ait: Omnes iustitie nostre quasi pannus menstruate mulieris sunt . Quidam etiam sapiens ait de hoc crudelissimo iugo quasi condolendo: Graue iugum super filios Adam  a die natiuitatis eorum usque in diem sepulture illorum in matrem omnium , id est in terram.

De hoc iterum iugo durissimo tempus humane reparationis  propheta intuens aiebat congratulando: Computrescet iugum a facie olei . Oleos Grece, misericordia interpretatur Latine: a facie igitur olei, id est misericordie Redemptoris nostri iugum nostre captiuitatis computruit; quia misericorditer humanitatem nostram suscepit, qua antiquum hostem prostrauit, et nodosa peccatorum lora, quibus astricti tenebamur, disrupit. Ieremias etiam humanum genus de hostis antiqui imperio quandoque liberari, diuineque subiici seruituti preuidebat, cum, iubente Domino, proclamabat:  Et erit in die illa, ait Dominus exercituum: conteram eius iugum de collo, et uinculum illius disrumpam, et non dominabuntur amplius ei alieni; sed seruiet Domino suo, et Dauid regi suo , id est Christo. Dauid quippe iam erat mortuus, sed de stirpe ipsius Christus erat nasciturus. Dauid siquidem interpretatur manu fortis, quia fortissimus fuit in preliis . Ipse etiam desiderabilis in stirpe scilicet sua exstitit, illum prefigurans, de quo propheta cecinit, cum ait: ueniet desideratus cunctis gentibus ; Dei uidelicet Filius,  qui patribus ueteris testamenti in spiritu fuerat preostensus. Congrue igitur in hoc loco Dauid Christum significat, qui uoluntate Patris ad singulare certamen contra antiquum hostem descendit; quo expugnato, uasa illius, corda scilicet hominum, in quibus antea habitauerat, diripuit, ad se uidelicet conuertit, eumque catenis igneis in profundum inferni religauit, predamque ipsius, id est sanctas animas, que illic ab eo captiue detinebantur, secum ad celos reportauit.

Quamuis Deus ab initio seculi per prophetas aduentum Filii sui predixerit, per oracula intimauerit, per uerissimos testes firmauerit; tamen Iudaica gens nec illorum testimonia suscipit, nec prophetarum uerbis fidem tribuit. O infelices Iudei!  quousque de aduentu Christi increduli permanetis, qui uos filios Abrahe esse dicitis? Nonne et Abrahe, ex cuius femore genus uestrum processit, sedenti in conualle Mambre in ostio tabernaculi, Dei Filius aduentum sui preostendit, quando tres uidit, et unum adorauit? Cumque eleuasset oculos suos, apparuerunt ei tres uiri stantes iuxta eum: quos cum uidisset . . . adorauit . . . et ait: Domine, si inueni gratiam in oculis tuis . . . lauentur pedes uestri, et requiescite sub arbore hac . . . Et abiit Abraham . . . ad Saram  , et iussit eam . . . subcinericios panes facere . . . quos apposuit illis cum uitulo, quem parauerat; similiter et lac et butyrum: ipse autem stabat iuxta eos sub arbore. Cumque comedissent, dixerunt: Ubi est Sara uxor tua? At ille: Ecce, inquit, in tabernaculo  est. Cui dixit: Reuertens ueniam ad te tempore isto, et habebit Sara filium. Quo audito, Sara risit .

 Notandum quippe quod Abraham triplicem habeat figuram in semetipso. Primam Saluatoris, quando, relicta congregatione  sua, uenit in hunc mundum; secundam Dei Patris, quando immolauit unicum filium suum; tertiam uero, que in hoc loco est, figuram gestauit sanctorum, qui aduentum Christi cum gaudio susceperunt. Tabernaculum autem illud Abrahe ipsa Ierusalem habuit, ubi pro temporalibus prophete et apostoli habitauerunt; ubi et primum Dominus adueniens, a credentibus exceptus, ab incredulis uero in ligno est  suspensus. In tribus autem uiris, qui uenerunt ad illum, Domini Iesu Christi prenuntiabatur aduentus; cum quo duo angeli comitabantur, quos plerique Moysem et Eliam accipiunt: unum, prisce legis latorem, qui per eamdem legem aduentum Domini indicauit; alium, qui in fine mundi est uenturus, et secundum Christi aduentum denuntiaturus, atque eius Euangelium Iudeis et gentibus predicaturus. Unde et in monte dum Dominus  fuisset transfiguratus, ii duo, Moyses scilicet et Elias cum eo uisi sunt ab apostolis ipsius . Quod uero Abraham tres uidens, unum adorauit, Dominum Saluatorem ostendit, cuius aduentum uidere desiderauit, iuxta quod ipse Dominus in Euangelio ait: Abraham exsultauit, ut uideret diem meum: uidit, et gauisus est .

Tunc procul dubio futuri mysterium sacramenti aspexit, quando tres uidit, et unum adorauit: unde et pedes eorum lauit , ut lauacri purificationem demonstraret futuram in extremo, quam suis fidelibus largiturus erat Christus in baptismo; pedes enim nouissima significant. Siquidem preparat et  conuiuium, uitulum scilicet saginatum . Iste autem uitulus tener saginatus,  Domini Iesu Christi est corpus, qui in Euangelio occiditur pro peccatoribus. In apparatu etiam huius conuiuii butyrum et lac apposuit cum carne uituli. Lac quippe figuram habuisse prisce legis Apostolus noster annuntians, dicit quibusdam discipulis adhuc in fide teneris: Lac uobis potum dedi, non escam: nondum quidem poteratis, sed nec nunc quidem potestis . Tradiderat enim legis mandatum quasi lac de uberibus duarum tabularum expressum, hoc est fidei testimonium; necdum enim poterat infantia illorum sensus accipere solidam et robustam escam euangelice doctrine.

Butyrum autem uberrimum et pinguissimum est Euangeliorum testimonium, quod uituli oleum fidelibus datur in signum: sed proinde Abraham edendum  apposuit uitulum cum butyro et lacte ; quia nec corpus Domini quod est uitulus, sine legis lacte; nec lac legis sine butyro, id est sine Euangelii testimonio potest esse. Tria autem sata, unde subcinericios panes fecit Sara , trium filiorum Ne imaginem indicarunt, ex quibus natum est omne genus humanum, qui diuine credentes Trinitati, ex qua baptismatis, per Ecclesiam, cuius imago erat Sara, essent conspergendi, et in uno pane corporis Christi redigendi. Hec sunt illa tria sata, que mulierem nouimus in Euangelio fermentasse secundum Domini uerba . Quia uero Dominicus sermo satum, mensuram uidelicet frumenti, ad memoriam reduxit; uestre dilectioni  caritas me latius de mensuris frugum, uini et olei scribere cegit.

Mensura  proprie uocata, quod ea fruges mensurentur atque frumentum, id est humida et sicca, ut modii, urne et amphore. Mensurarum pars minima cochlear, quod est dimidia pars drachme appendens seliquas nouem; quod triplicatum, conculam facit. Concula drachma una et dimidia adimpletur. Cyathi pondus decem drachmis appenditur.  Acetabulum quarta pars emine est duodecim drachmas appendens. Cotula emina est habens cyathos sex. Emina autem libram unam appendet, que geminata sextarium reddet. Sextarius duarum librarum est, qui bis assumptus, nominatur bilibris. Assumptus quater Greco nomine conix. Quinquies complicatus quinarem, siue gomor facit; adiicere sextum, regium reddit. Nam congium sex metitur sextariis; a quo et sextarii nomen dederunt. Metrum enim mensuram liquidorum dicunt, et inde appellata metreta. Dicitur et urna, et amphora, et reliqua huiusmodi nomina mensurarum; tamen a denarii numeri perfectione nomen accepit. Metrum ad omnem mensuram pertinet: metrum enim Grece, mensura dicitur Latine. Modius dictus,  ab eo quod fit suo modo perfectus. Est autem mensura librarum quadraginta quatuor, sextariorum uiginti duorum. Satum, genus est mensure iuxta morem Palestine prouincie, unum et dimidium modium capiens, cuius nomen ex Hebreo sermone tractum est. Est et aliud satum mensura sextariorum uiginti duorum capax, quasi modius. Batus mensura est capiens quinquaginta sextaria. Urna mensura est, quam quidam quartarium dicunt. Cadus Greca amphora est continens urnas tres. Gomor quindecim modiorum onus appenditur. Corus triginta modiis adimpletur. Idcirco has, dilectissimi, mensuras descripsimus uobis, ut facilius cum eas in sacris inueneritis Scripturis cuius qualitatis, quantitatis et ponderis sint cognoscere  ualeatis. Sequitur.

 Azymi autem panes dicuntur fuisse quos Abraham apposuit, eo quod sine feruore peruerse doctrine unitatem credentium oporteat esse. Ideo autem fuerunt subcinericii, ut per penitentiam preteritorum delictorum Spiritus sancti uapore decocti, uelut esca beneplacita Deo, acceptabiles efficiantur fideles populi. Sub arbore autem sedisse, signum erat passionis Dominice, cuius ipsi Moyses scilicet et Elias sunt predicatores et prophete. Quod autem sterili Sare filium promittit Deus, ueniam, inquit, circa istud tempus , non significat de temporibus, sed de qualitate sui aduentus, quando per Filium repromissum fidelis erat  populus nasciturus. Sara enim sancte Ecclesie gerebat personam, cui sic ait Dominus per prophetam: Letare, sterilis, que non paris, erumpe et clama, que non parturis; quoniam multi filii deserte, magis quam eius, que habet uirum . Sterilis hec gentilitas erat, que Deo filios non pariebat, quia nec legem nec prophetas habebat; nunc autem plures quam Synagoga generat, que se Deum habere uirum putat; uel Ecclesia, que in Iudeis deserta erat; quia, adueniente Domino, filios ei non pariebat: ut referamus hec ad Ecclesiam, tam ex Iudeis, quam ex gentibus congregatam, que sterilis permanebat.

 Tempore illo uirum habere uidebatur Synagoga, eratque in filiis fecunda; sancta uero Ecclesia usque ad aduentum Christi permansit quasi infecunda et a uiro destituta. In aduentu quippe Redemptoris nostri infirmata est Synagoga; et in filiis sancta Ecclesia fecunda est effecta; quia propter incredulitatem et duritiam cordis a uiro suo, scilicet Iesu Christo, est separata, et ab eo sancta Ecclesia benignissime suscepta: cui et filios gignere ex incorrupto utero non cessat, quia in fide uirgo et casta perseuerat. Unde est illud: Sterilis peperit plurimos: et que multos habebat filios, infirmata est . Sterilis peperit plurimos, scilicet sancta Ecclesia; et que multos habebat filios, infirmata est, uidelicet Synagoga, cui rursus Isaias propheta:  Dilata locum tentorii tui, et pelles tabernaculorum tuorum extende, ne parcas . Ac si diceret: Dilata locum tentorii tui, non in Iudea tantum, sed per uniuersum mundum; et pelles rubricatas, scilicet martyres, et hyacinthinas extende: ne parcas, id est predicatores celestia contemplantes, et Ecclesiam protegentes. Longos, inquit, fac funiculos tuos, precepta diuina custodiens; et clauos tuos consolida , rationem uidelicet et intellectum, quibus precepta consistunt. Iterum addidit, dicens: Ad dexteram et ad leuam penetrabis, et semen tuum gentes hereditabit . Quasi diceret: O sterilis Ecclesia, ad dexteram penetrabis, bona operando; et ad leuam, mala cauendo: et semen tuum gentes hereditabit, scilicet sancti apostoli, de quibus dicitur:  Nisi Dominus exercituum reliquisset nobis semen , uidelicet sancti Euangelii; et ciuitates, gentes scilicet uel ecclesias a Deo prius derelictas, inhabitauit  per gratiam Christi. Iterum subiungit, dicens: Noli timere erubescentiam, quia non confunderis sicut antea; neque erubesces; non enim te pudebit, quia confusionis adolescentie tue, in edificatione scilicet turris Babylonis, obliuisceris; et opprobrii uiduitatis tue, per fidem uiro tuo sociatam, non recordaberis amplius; quia dominabitur tui, qui fecit te ; non idola, que ad tui damnationem illicitis uenerata est sacrificiis.

Cum turris Babylonie, Babel scilicet, edificaretur  gentilitas, quam Deus sibi desponsauerat in Ne et filiis eius, quasi in adolescentia fornicans a Domino relicta usque ad tempus incarnationis: Iudaica plebs electa; et ideo illa uidua, ista maritata. Unde est illud: Pars autem Domini populus eius: Iacob funiculus hereditatis eius . Unde per Zacariam dicitur: Assumpsi duas uirgas: unam uocaui decorem, gentes scilicet in Ne et filiis eius; alteram funiculum , uidelicet Iudeos, quos elegit sibi Dominus in confusione linguarum, id est in familia Heber, a quo Hebrei uocantur populi Iudeorum. Unde ibi dicitur: Et succidi a cultu meo uirgam que dicitur decus, et adhibui illam que  uocatur funiculus . Iterum Isaias ad consolationem Ecclesie loquitur, dicens: Dominus exercituum nomen eius, et Redemptor tuus sanctus Isrel, in sanguine uidelicet Passionis sanctificans fideles. Deus omnis terre uocabitur, non Iudee tantum, quia ut mulierem derelictam, scilicet a Deo, et merentem spiritu, id est, toto corde post  penitentem uocauit te Dominus , te uidelicet a se auersam. Mulier ergo derelicta gentilitas fuit, que prius cum idolis fornicata, a Domino recessit; postea uero misericorditer ab eo uocata de preteritis culpis penitentiam agens, ad eum deuote accessit. Potest etiam hec et ad animam peccatricem referri, que abiecta a Deo sit, non ex odio, sed ex dispensatione; ut pressa malorum pondere reuertatur  ad uirum pristinum; et perdita substantia, uirtutum scilicet, non desperet de patris clementia, qui filio reuertenti annulum, stolam, osculumque porrigit cum misericordia.

Hucusque, dilectissimi, de sterilitate et fecunditate sancte Ecclesie locuti sumus: iterum necesse est ut ad historiam Abrahe redeamus, de qua paulo longius recesseramus. Sara, ut Scriptura ait, risit quando ei Dominus filium promisit  . Risus tamen illius non dubitatio, sed est prophetia estimandus. Qui risus duplicem habet significationem, siue quod risus futurus incredulis foret Christus, siue quod omnes inimicos suos in iudicio suo esset derisurus. Unde et ipse, qui de Sara est natus, uocatur risus; quia Dei Filius Iudeis est scandalum,  stultitia uero gentibus . Isaac enim ex Hebrea lingua in Latinum sermonem interpretatur risus; quia uidelicet risit Sara, quando ei a Domino fuit promissus. Rursus idem Isaac promittitur filius in gentem magnam futurus: et benedicentur in eo, ait, omnes gentes terre . Quibus uerbis duo historialiter illi promissa sunt, gens uidelicet Iudeorum secundum carnem, et omnes gentes secundum fidem. Procul dubio in semine eius, hoc est in Christo, benedicte sunt omnes gentes terre; quecunque ante secula a Deo Patre ad eternam uitam sunt in ipso predestinate.

Taceant ergo Iudei, erubescant heretici, obmutescant blasphemi, qui in sua usque hodie malitia  perseuerantes negant in carnem uenisse Filium Dei pro salute mundi. Sed quomodo nobis predicantibus ueritatem incarnationis Christi credere poterunt, qui patriarchas et prophetas suos aduentum illius prenuntiantes audire contemnunt? Hanc cecitatem Iudeorum pessimam Moyses legislator designabat, quando uelata facie de monte descendebat, et senioribus uerba Domini narrabat  . Quod uero descendens Moyses denuo facies eius glorificata uidetur, sed tamen uelamine tegitur; hoc significauit, ut ostenderet eamdem legem mystico esse uelamine coopertam, tectamque infidelibus  et occultam. Sermo quippe legis habet gloriam scientie secretam in sanctis; habet etiam lex duorum testamentorum cornua, quibus contra falsitatis dogmata incedit armata. Cum enim Moyses legitur, uelamen est positum super cor eorum; et manifeste dum legentes scripturam prophetarum, per nimiam stoliditatem cordis carnaliter accipiunt mysticos sensus preceptorum, tota facies Moysi quodam tegitur uelamine, ita ut non possint loquentis gloriam legis intelligere, nec sustinere: sed si conuersi non fuerint ad Deum, non auferetur uelamen de cordibus eorum, et occidens littera morietur, spiritus uero uiuificans suscitabitur. Deus enim spiritus est , et lex spiritalis est . Unde et Dauid orabat in Psalmo:  Reuela oculos meos, et considerabo mirabilia de lege tua .

Dominus ergo, sicut iam superius dictum est, qui uoluntate Patris periclitanti subuenire humano generi decreuit, eiusdem sui aduentus multis modis figuras et signa certissima eidem populo, ex cuius semine nasciturus erat, preostendit. Nonne illum Dei Filium in hunc mundum uenturum, iehsu Naue dux populi Isrel prefigurabat, cum ad explorandam Iericho ciuitatem duos uiros mittebat  ? Iste iehsu mittit duos exploratores ad Iericho urbem, qui apud Rahab, mulierem uidelicet meretricem, acceperunt mansionem. iehsu ille dux populi in semetipso Dominum Iesum Christum uenturum  facto significabat, et uocabulo ostendebat. Iericho autem ciuitas mundum istum ostendit, ad quem Dominus iehsu Christus ad scrutandos mores hominum duo testamenta direxit: nam ut in hoc mundo plenius comprobaret fidem credentium aut peruicaciam rebellium, quasi duos exploratores destinauit ante iudicii sui aduentum, legem scilicet et Euangelium; Rahab uero typum tenet Ecclesie in actibus suis, que de extraneis gentibus congregata est atque alienigenis, que et antea uiuens in desideriis carnis fornicabatur in idolis . De talibus ait Dominus: Quia publicani et meretrices precedunt uos in regnum Dei , ut Mattheus uidelicet et Maria, predicationem scilicet deuote suscipiendo, et secundum Ioannis predicationem  dignos penitentie fructus faciendo.

Hos igitur duos exploratores Domini, scilicet duo testamenta, sola apud se suscepit et fideliter conseruat Ecclesia; summopere studuit ut illos non proderet, ipsa potius periclitari optans, dummodo illesos ac saluos saluaret. Mulier illa, scilicet Rahab, ciuitatem casuram presciebat; sancta uero Ecclesia mundum casurum firmiter credit, nec dubitat; sancta Ecclesia pro se ac suorum omnium salute pactum cum exploratoribus, id est cum testamentis Domini fecit; et in domo sua coccum, hoc est in semetipsa signum passionis et sanguinis Christi  reuerenter ac fideliter imposuit. Extra hanc sanctam Ecclesiam quisquis inuentus fuerit, ruinam seculi atque incendium nulla ratione uitabit. Hic ergo fides catholice Ecclesie confirmatur, dum non solum Christus in ueteri Testamento nasciturus prenuntiatur, sed etiam illius uocabulum gloriosum , scilicet iehsu, manifestissime predicatur. iehsu Hebraice Saluator interpretatur Latine; de quo nouimus prophetam dixisse: Clamabunt ad Dominum a facie tribulantis, et mittet eis Saluatorem et propugnatorem, qui liberet eos . A facie, inquit, tribulantis, id est antiqui hostis; et mittet eis Saluatorem et propugnatorem, scilicet Filium Dei et hominis, qui saluet et liberet eos de manu eiusdem crudelissimi hostis,  siue raptoris. Procul dubio Dominus iehsu Christus in aduentu suo captiuatorem humani generis expugnauit, eumque igneis uinculis religauit, et ad sue cultum diuinitatis omnes gentes uocauit. Quod in spiritu preuidens Dauid propheta, sic ait: Reminiscentur et conuertentur ad Dominum uniuersi fines terre . Iterum subiungit, dicens: Et adorabunt in conspectu eius uniuerse familie gentium ; et rursum: Cantate Domino canticum nouum; quia mirabilia fecit. Notum fecit Dominus Salutare suum; ante conspectum gentium reuelauit iustitiam suam . Quam pluritatem uel diuersitatem gentium ita declarat adunari ad Dei cultum: In conueniendo, inquit, populos in unum; et reges ut seruiant Domino . In unum utique,  hoc est in unum gregem; ut qui diuersorum simulacrorum ritu multa regna et populi dicebantur; in unam conueniendo fidem, unus populus Dei et unum regnum uocetur. Huius populi congregatio ex gentibus ipsa est Ecclesia, cui in psalmis dicitur uoce prophetica: Audi, filia, et uide et inclina aurem tuam; et obliuiscere populum tuum et domum patris tui; quia concupiuit rex speciem tuam . Prouocat enim Propheta plebem gentium obliuisci populum suum, id est infidelium cetum; et domum patris sui, Babyloniam scilicet, que coniux est et domus diaboli, ut uelit Christo fidei coniugio copulari. Ad cuius populos Isaias clamat, dicens: Congregamini, et uenite, et accedite simul,  qui saluati estis ex gentibus: nescierunt enim qui colebant sculpture sue signum, et rogabant non saluantem deum . Qui sunt isti ex gentibus saluati, nisi qui crediderunt ex eis Iesu Christo Filio Dei? Quod uero dicit: Accedite simul, et congregamini, ostendit gentes in unam fidei communionem debere gloriari. Item ipse: Conuertimini ad me, et salui eritis omnes fines terre; quia ego Deus, et non est alius preter me. In memetipso iuraui, egredietur iustitie uerbum de ore meo et non reuertetur; qui mihi curuabunt omnia genu: iurabit omnis lingua in Domino .

Hoc iam contuemur fuisse impletum, quando in omnibus terre finibus Dei dilatatur Ecclesia, et crescit fides credentium. Qua prophetia Iudei erubescant  sibi peculiariter Deum defendentes, dum audiunt, iurabit omnis lingua in Domino; et non tantum iam Hebreorum populus, sed et omnis gentium multitudo. Adhuc Isaias idem ut uir nobilis et urbane elegantie prenuntiauit, dicens de laudibus Ecclesie: Creaui fructum labiorum, pacem ei, qui longe est, et ei qui prope . Hoc exponit Apostolus, ubi dicit pro Ecclesia ex circumcisione et preputio ueniente: Euangelizauit pacem his, qui longe, et pacem his qui prope . Item Osee: Et erit in locum ubi dictum est, non plebs mea uos, ibi uocabuntur filii Dei uiui . Sine dubio omnes, quos Dei Filius de inimici manu redemit, et sacro baptismate ac pretiosissimi unda sanguinis sui ab originalis peccati nexibus absoluit, in filios  sibi eos adoptauit. Unde Ioannes euangelista ait inter cetera: Quotquot receperunt eum, dedit eis potestatem filios Dei fieri, his, qui credunt in nomine eius . Ibi ergo, hoc est in sancta Ecclesia uocantur filii Dei; quia, qui prius adorando idola erant abiecti et a Deo alieni, nunc in tribus personis unum et uerum Deum uenerantes, non per naturam, sed per gratiam uocantur, et sunt filii Dei. Hec in Sophonia: Tunc reddam populis labium electum, ut inuocent nomen Domini, et seruiant ei humero uno . Et post hec: Adorabunt eum uiri in loco suo, omnes insule gentium . Quo in loco et uocatio gentium prophetatur, dum ubique locus orationis monstratur; nec iam in locum orationis unum, in quo carnalis populus  Deum adorare debeat, sed per omnem mundum locum esse orationis demonstrat, dum dicit: Adorabunt eum uiri de loco suo.

Isaias quoque propheta congregari omnes gentes prenuntiat, ut fidei disciplinam percipiant, ita: Et erit in nouissimis diebus preparatus mons domus Domini in uertice montium, et eleuabitur super colles, et fluent ad eum omnes gentes. Et ibunt populi multi, et dicent: uenite, ascendamus ad montem Domini et ad domum Dei Iacob, et docebit nos uias suas, et ambulabimus in semitis eius; quia de Sion exibit lex, et uerbum Domini de Ierusalem . Hi sunt nouissimi dies, in quibus Saluatoris resplenduit fides; preparatus autem mons super uerticem  montium Christus est; quia ipse caput apostolorum et prophetarum est. Domus uero Domini, Christi est Ecclesia super eumdem stabilita, ad quam gentium congregatur diuersitas in fide et concordia. Lex autem de Sion exiit, et uerbum Domini de Ierusalem, siue ut ueniret in gentibus, relictis ob incredulitatem Iudeis, siue quia in eadem plebe positus, iehsu dixit discipulis suis: Ite, docete omnes gentes, baptizantes eos in nomine Patris et Filii et Spiritus sancti . Item, sic dicit Zacharais propheta de congregatarum gentium Ecclesia: Lauda et letare, Filia Sion; quia ecce ueniam, et habitabo in medio tui, dicit Dominus. Et applicabuntur gentes multe ad Dominum in die illa, et erunt mihi in populum, et habitabo in medio tui;  et scies, quia Dominus exercituum misit me ad te .

Dei Filius aduentus sui diem appropinquare uidens, et sancte Ecclesie afflictionem subleuare uolens, ad consolationem illius, per Zacariam prophetam loquitur, dicens: Lauda et letare filia Sion, etc., ac si diceret: Quia te obligatam conspicio uinculis peccatorum, ego ut te redimam, de sinu Patris uenio in hunc mundum, cum hominibus conuersari non refugiam, ut de tantis malis te eripiam, et ad societatem supernorum ciuium perducam. Lauda ergo medullis cordis, lauda uoce iubilationis, dum in medio tui Deum habitare cognoscis. Iterum dicit: Et applicabuntur gentes multe ad Dominum in die illa, secundum illud, quod ex  persona Patris ait Psalmista: Postula a me, et dabo tibi gentes hereditatem tuam, etc. . Sequitur: Et erunt mihi in populum, uidelicet peculiarem; et habitabo in medio tui; et scies quia Dominus exercituum misit me ad te. Unde dicitur: Ecce ego uobiscum sum omnibus diebus, usque ad consummationem seculi . Quis est igitur iste Dominus a Deo exercituum missus, nisi Dominus noster iehsu Christus, quem Deus Pater misit ad liberandum humanum genus de durissimo infelicitatis iugo, quo eum sibi subdiderat hostis antiquus? Iterum Isaias propheta de magnitudine Christi et gloria loquitur ita: Et erit extensio alarum eius, implens latitudinem terre tue, Emmanuel  . Ac si diceret: Usque adeo se extendet principium uel principatus eius implens latitudinem terre tue, scilicet Iudee, ut excedat omnes terminos tuos magnitudo illius. Emmanuel ex Hebreo in Latinum significat nobiscum Deus; quia per uirginem Deus natus, in carne apparuit hominibus, ut uiam salutis aperiret fidelibus, qua ad celum peruenire, et angelicis possent admisceri cetibus.

His ergo tantis testimoniis erubescant Iudei, gentiumque conuersarum emulatores tandem conuicti cognoscant atque audiant in Deuteronomio Dominum proclamantem: Eritis gentes ad caput, populus autem incredulus ad caudam . Manifestum quippe est Iudeos semper fuisse rebelles et incredulos aduersus precepta Dei a die, qua  eos potenter ac misericorditer eduxit de terra Aegypti.

Hucusque, fratres karissimi, ad confirmandum et roborandum nostre fidei fundamentum prophetias de primo aduentu Domini ad memoriam reduximus; nunc iterum necesse est ut de secundo eius aduentu ad uestram eruditionem aliqua de sacris Noui ac ueteris Testamenti libris proferamus.

Sicut igitur de primo aduentu Domini gaudemus, in quo de potestate inimici redempti sumus; ita de secundo solliciti esse debemus, ne repente sicut fur in nocte ueniens , occupet nos in nostris, quod absit! dormientes iniquitatibus. Quod autem de celis Christum iudicem exspectamus uenturum, et quod ei Pater omne dedit iudicium , per  Ezechielem ita fuit predictum: Hec dicit Dominus Deus: Aufer cidarim, tolle coronam: nonne hec est, que humiles subleuauit et sublimes humiliauit? Iniquitatem, iniquitatem, iniquitatem, ponam eam: et hoc non factum est, donec ueniat, cuius est iudicium, et tradam ei . Aufer cidarim, tolle coronam. Cidaris est sacerdotis, corona regis: ac si Deus Sedecie regi diceret per prophetam his uerbis: Aufer cidarim, tolle coronam, quia propter peccata tua periit sacerdotium et regnum Iudeorum atque gloria. Nonne hec est que humiles subleuauit, et sublimes humiliauit? Quasi diceret: Hec corona, hec cidaris, uel hec persona humilem subleuauit, et sublimem humiliauit sine causa: nichil enim iudicio faciebat; sed, sicut rex Babylonis, quos uolebat,  humiliabat; et quos uolebat, subleuabat. Iniquitatem, iniquitatem, iniquitatem ponam eam; quia ad illius condemnationem loquens, non semel, non bis, sed tertio iniquitatem posuit, in perpetuum significauit. Pulchre Symmachus neque hoc, neque illud, sacerdotium scilicet uel regnum, cessauit utrumque. Unde qui postea fuerunt usque ad Christum reges, pariter et sacerdotes fuerunt; quorum Hircanus pontifex diadema capiti suo imposuit , qui frustra sibi et hoc, et illud uindicare uoluit, cum regnum ei non deberetur post Sedeciam, sed ei, scilicet Christo, cui ante secula a Deo Patre repositum fuit. De quibus indignis Malachias dicit: uos sacerdotes contaminatis nomen  meum . Et paulo post: Non est uoluntas mea in uobis, et uictimas non suscipiam de manibus uestris . Et iterum: In omni loco sanctificatur, et offertur nomini meo oblatio munda ; quod fit in aduentu, scilicet Christi, quando uenit desideratus cunctis gentibus  missus ab arce summa. Sequitur: Et hoc non factum est, donec ueniret, cuius est iudicium, et tradam ei . De Christo loquitur, cuius est iudicium; quia Pater non iudicat quemquam, sed omne iudicium dedit Filio . Etiam subiungit, dicens: Et tradam ei. Pater tradidit Christo regnum et sacerdotium atque uniuersam Ecclesiam de gentibus congregatam. Unde dicitur: Tu es sacerdos in eternum secundum ordinem Melchisedech . Et iterum: Deus  iudicium tuum regi da, et iustitiam tuam filio regis . Et Iacob patriarcha: Non deficiet, inquit, sceptrum de Iuda, et dux de femore eius, donec ueniat, qui mittendus est, et ipse erit exspectatio gentium . Unde Isaias: Stat ad iudicandum Dominus, et stat ad iudicandos populos . Ac si diceret: Iam quasi iratus non sedet Dominus, quia unicuique iuxta opera sua reddere est paratus ; uel non sedet adhuc, ut in presenti iudicet; sed stat considerans et discernens omnium opera, quasi adhuc locum penitentie et spatium reseruat. Sed tandem Dominus ad iudicium nouissimi examinis ueniet cum senibus populi sui, patriarchis uidelicet et prophetis. Unde est illud Salomonis: Cum sederit cum senatoribus terre ; sequitur: Et cum principibus eius . Principes populi sanctos apostolos appellat, de quorum electione Psalmista dicebat: Constitues eos principes super omnem terram . Iterum dicit: Dominus sicut fortis egredietur, et sicut uir preliator suscitabit zelum . Ac si diceret: Dominus, qui in primo aduentu uidebatur debilis, in secundo egredietur sicut fortis, et sicut uir preliator contra inimicos suos, scilicet Iudeos, suscitabit zelum ultionis. Et iterum: uociferabitur et clamabit; et super inimicos suos confortabitur . Unde est illud: Ipsi me prouocauerunt in eo qui non erat Deus . . et ego prouocabo eos in eo, qui non est populus, et in gente stulta irritabo illos . Aliter uociferabitur contra Iudeos, dicens: uos ex  patre diabolo estis; et desideria patris uestri facere uultis . Iterum subiungit, dicens: Tacui, semper silui, patiens fui, sicut pariens loquar; dissipabo et absorbebo simul . Semper, inquit, silui mores uestros dissimulans; patiens fui, penitentiam uestram exspectans; Sicut pariens loquar; dissipabo, et absorbebo simul. Ac si dicatur: Sicut pariens loquar, id est partum consilii mei proferam in lucem; sicut mulier infantem, sic proferam dissimulatum dolorem, et aperiam, que cogitauerim. Dissipabo consilia uestra, et absorbebo simul, scilicet uos omnino delebo.

Hoc  ad secundum aduentum attinet, in quo non humilis, ut iudicetur; sed, ut fortis iudicet, egredietur; neque tacebit, quod in primo aduentu  fecit, aut patiens erit, sicut in passione carnis fuit; sed iudicans terribiliter uocem dabit, unde dicitur: Ecce dabit uoci sue uocem uirtutis; date gloriam Deo super Isrel; magnificentia eius, et uirtus eius in nubibus . Hoc etiam Psalmiste testimonio ita docetur, ubi in psalmo loquitur: Deus manifeste ueniet; Deus noster et non silebit . Utique, quia si in primo aduentu humilitatis sue iudicatus tacuit; in secundo, dum manifestus uenerit ut iudicet, non tacebit, sed clamabit, ut reddat unicuique prout in corpore siue bonum siue malum gessit . Sequitur: Ignis ante ipsum  precedet ; quia ut ligna, stipulam, fenum consumpturus est opera delinquentium;  et sicut aurum, argentum, lapidesque pretiosos, gesta probaturus est iustorum , qui dicturi sunt: Transiuimus per ignem et aquam: et eduxisti nos in refrigerium . Ignis in conspectu eius exardescet; ignis uidelicet materialis, uel male conscientie torquebit impios, cum iudicantes conspexerint, Christum scilicet et sanctos apostolos; et in circuitu eius discurret tempestas ualida , angeli uidelicet separatores, qui separabunt bonos a malis in die illa.

 Tempestas in hoc loco, non uentus, sed Dei est potentia, ut eius sententia uentiletur area: que iudicatio dicitur tempestas, quia ueniet improuisa, et celeriter impios rapiet ad inferna. Tempestas ualida in circuitu eius erit; quia cum ipso iusti sedentes ut iudicent, prius omnes communiter uocabit; tunc uero ut discernat, uocabit. In tanti ergo iudicis presentia timebit se arsuram palea, homines uidelicet impii, qui in hac uita positi Christi contempserunt mandata. Sequitur: Aduocabit celum desuper, et terram discernere populum suum . Aduocabit celum desuper, scilicet uenientes; uel ipse ueniens ad iudicium desursum a Patre aduocabit celum, id est omnes perfectos secum iudicaturos, et sursum sessuros. Aduocabit et terram, id  est peccatores, ut ab ipso prolatam terribilem iudicii audiant sententiam.

In primo aduentu Dei Filius commistos a solis ortu usque ad occasum populos uocauit; nunc autem celum, cum illo terram, id est peccatores discernit, dum subtili examinatione eorum peccata exquirit. Iterum dicit: Congregate illi sanctos eius, qui ordinant testamentum eius super sacrificia . Propheta futura quasi presentia uidens, hortatur angelos, congregantes admonet, dicens: Congregate illi sanctos eius. Ac si diceret: O uos messores angeli, congregate sanctos eius a quatuor uentis celi: qui ordinant testamentum eius super sacrificia, id est qui cogitant de promissis Domini super illa,  que operantur, que sunt sacrificia Deo celi. Aliter: Qui ordinant testamentum nouum super uetus; uel qui dicunt: Non sunt condigne passiones huius temporis ad futuram gloriam, que reuelabitur in nobis ; uel post laborem sequi denarium uel qui pluris habent opera caritatis, quam sacrificia pecudum.

Messores angeli quosdam portabunt in manibus, quosdam in sinu in die iudicii; in sinu enim contemplatiuos, et in manibus actiuos, quasi per bonam uoluntatem et operationem saluos. De malis dicitur: De quo non implebit manum suam qui metit; et sinum suum, qui manipulos colligit . Sequitur: Et annuntiabunt celi iustitiam eius populo  , qui nascetur . Ac si diceret: Dei Filius  ueniet manifestus in die nouissimo, et iudicabit; et hanc iustitiam eius annuntiabunt celi, doctores scilicet et sancti apostoli toti mundo: quoniam Deus iudex est , qui non fallitur discernendo; sed est omnino iustissimus bonos a malis separando , unicuique iuxta opera sua tribuendo .

Iam ipse Dei Filius annuntiauit nobis hanc iustitiam suam, quoniam quidam erunt ponendi ad dexteram, quidam uero ad sinistram . Non  erit tunc palea cum granis permista, quia Deus est iustus iudex, qui nouit separare triticum a zizania in area sua . Unde etiam Isaias ait: Auditam, inquit, faciet Dominus sue uocis gloriam, et terrorem brachii sui ostendet in comminatione furoris et flamma ignis deuorantis; allidet in turbine et in lapide grandinis . Brachium enim Dei Christus est, qui in flamma et terrore tempestatis ad iudicandum uenturus est. De cuius iterum iudicio idem propheta dicit: Consurge sicut in diebus antiquis, in generationibus seculorum. Nunquid non tu percussisti superbum, uulnerasti draconem?  Hic secundus Christi aduentus predicatur, ut ea uirtute consurgat in iudicium ad separationem bonorum atque malorum, qua uirtute surrexit  in generationibus seculorum, hoc est, in principio, quando percussit superbum, id est diabolum, separando eum a consortio angelorum.

Consurget etiam Dei Filius in secundo aduentu suo sicut in diebus eternitatis, quando percussit superbum, ut spiritu oris sui interficiat impium , scilicet Antichristum, cuius aduentum Iacob patriarcha in spiritu preuidebat, ipsumque uerbis propheticis preostendebat, cum figurate Gat  filio suo dicebat: Gat accinctus preliabitur ante ipsum: Et ipse accingetur retrorsum.

Iste Gat accinctus personam Domini exprimit, qui in primo aduentu humilitatis sue ante aduentum Antichristi preliaturus occurrit accinctus gladio  oris sui circa femur potentissime , quo inimicos diuisit, quo filium a patre, filiam a matre, nurum a socru separauit . Unde ipse in Euangelio dixit: Non ueni pacem mittere, sed gladium  Quod autem ait, ipse accingetur retrorsum, claritas Domini nostri Iesu Christi in celesti regno ostenditur, in qua ab omnibus electis uidebitur; quia cum uenerit Antichristus circa finem mundi, item occurret retrorsum, id est post uestigia eius progrediens Christus aduentu celeri interficiet eum gladio oris sui . Unde bene idem Gat latrunculus interpretatur; eo quod posterior, id est secus pedes quasi latrunculus rapido atque improuiso aduentu contra apertam Antichristi oppugnationem exsiliat, ut eum subito destruat.  Hinc est quod in Euangelio percunctantibus discipulis Dominus dicebat: Sicut fulgur exit ab oriente, et paret usque in occidentem; ita erit aduentus Filii hominis .

Christus ergo et ante et retro scribitur  preliari contra Antichristum, sicut iam superius breuiter est comprehensum. Ante eum namque in occulto humilitatis; retro, celeri uidelicet et improuiso aduentu, ut illum subito interficiat spiritu sui oris, quod propheta prenuntiat his uerbis: Spiritu labiorum suorum interficiet impium . Demonstrat aperte et Moyses prophetiam huius patriarche  ad Christum specialiter pertinere; sic enim de illo ait ipse: Benedictus, inquit, in latitudine Gat; quasi leo requieuit, cepitque brachium, et uerticem, et uidit principatum suum .

Agnoscat itaque iam perfida gens Iudeorum, quis requieuerit sicut leo, nisi Christus in sepulcro suo; quis confregit uerticem, brachiumque potentium, nisi Redemptor noster, qui humiliauit uerticem et brachium excelsorum; quis uidit principatum suum, nisi ille cui tradita sunt a Deo Patre principatus, honor et imperium per infinita secula seculorum  . De cuius iudicio Micheas propheta sic loquitur, dicens quasi cum terrore magno: Audite colles iudicium Domini, et fortia fundamenta terre, quia iudicium Domini cum populo suo, et cum Isrele  disceptauit dicens: Popule meus, quid feci tibi, aut quid molestus fui? Responde mihi . Nam plerique ibi asserunt futurum iudicium, ubi passus est Dominus, Isaia dicente: Consummationem et abbreuiationem Dominus Deus exercituum faciet in medio orbis terre . Que consummatio et abbreuiatio processura potest esse, nisi futuri iudicii? Sed ubi medium terre sit, illud fidele testimonium Dauid de passione ostendit, quod dicit: Deus rex noster ante secula operatus est salutem in medio terre . Tale est ac si dicatur: Rex noster, scilicet nostre assumptor nature, operatus est salutem ante secula, subauditur predestinatam a Deo Patre, in medio terre. Nulla enim alia  est salus nostra, nisi redemptio Domini nostri et Saluatoris ac Iudicis, que in medio terre est orta. Ac si sanctus Dauid diceret ex Iudeorum persona: Deus rex noster ante secula, quasi nos dubitabamus Christum fore futurum, Deus autem rex noster, ante secula scilicet existens, operatus est in medio terre salutem, firmam uidelicet fidem sui in medio gentium, que usque modo quasi terra inculta fuerint, et nos quasi celum. Nunc autem gentes celum sunt, et nos terra; ipse uigilant, quia salutem receperunt, credentes uenisse Christum; nos stertimus, quia adhuc dubitamus, illum uenisse in hunc mundum.

Hebreorum libri tenent omnia ista: legunt cuncta, sed non intelligunt, quia omnia sunt illis signata,  testante propheta: Et erunt, inquit, sermones libri huius, sicut sermones libri signati, quem si quis homini nescienti litteras dederit, et dicat: Lege; ille respondeat: Nescio litteras: et rursum si detur alteri scienti litteras, et dicat: Lege; ille uero respondeat: Non possum, signatus est enim liber . Hec sunt signacula ueteris Testamenti, que filius et heres signauit illuminans oculos cordis nostri. Unde scriptum est: Liga testimonium, signa legem in discipulis meis . Quare? Ne eam uidelicet aut Iudeus intelligat, aut hereticus, qui non est Christi discipulus: habemus  enim ad intelligendum Christum, ducem legem, testes prophetas, ex quibus diuinitatem eius, nomen, gentem, genus, patriam, natiuitatem, uirtutes, curationes, comprehensiones, palmas, flagella, sputa, suspensionem, fellis, aceti potationem, mortem, lanceam, sepulturam, ad infernum descensionem, corporis incorruptionem, carnis resurrectionem, atque eius in celis ascensionem, iudicium et regnum declarauimus.

Ioannes etiam euangelista, qui ueraciter de Christo testimonium perhibuit in his quecunque uidit, de eius aduentu sic ait: Ecce ueniet in nubibus, Dei uidelicet et hominis Filius, et uidebit eum omnis oculus, et qui eum pupugerunt . Qui primo in suscepto  homine uenit occultus, post paululum  in maiestate et gloria ueniet ad iudicandum manifestus. Manifestissimum Ioannes in Apocalypsi Christo perhibet testimonium, quod in eadem carne qua passus et sepultus est, ueniet iudicare seculum. Apocalypsis Grece reuelatio interpretatur Latine. In secundo igitur aduentu Dei Filius in diuina ueniet potestate terribilis; non sicut prius in humilitate despicabilis, qui tamen pro testimonio ueri hominis quem assumpsit de substantia uirginis matris, uidendum se prebebit non solum iustis, sed etiam impiis. Unde  et nunc dicitur uidebit eum omnis oculus, et qui eum pupugerunt; et plangent se super eum omnes tribus terre: etiam. Amen . Sic Amen interpretatur: Fideliter, uere. Huic simile est quod Zacarias ait: uidebunt in  quem transfixerunt; et plangent eum planctu quasi super unigenitum, et dolebunt super eum, sicut solet doleri in morte primogeniti . Dolebunt enim eum a se crucifixum, cum uiderint iudicantem et in Patris ac sua maiestate regnantem. Quod in maiestate et potestate magna Dei Filius ad iudicium in nubibus uenturus sit, ipse testatur in Euangelio, ubi ait: Tunc uidebunt Filium hominis, scilicet uirginis, uenientem in nubibus celi cum potestate magna et maiestate 

In potestate magna et maiestate uisuri sunt, quem in humilitate positum despexerunt, et cuius uerba audire renuerunt.  In illa die reprobi humanitatem Christi, in qua iudicaturus est, uidebunt; diuinitatem uero eius, ne gaudeant non uidebunt:  quibus enim diuinitas ostenditur, gaudium utique demonstratur. Pro diuersitate conscientiarum, et mitis apparebit in iudicio Christus electis, et terribilis reprobis: nam qualem quisque ibi conscientiam attulerit, talem iudicem habebit, ut manente in sua tranquillitate Christo, illis solis terribilis appareat, quos in malis conscientia accusat.

 Hoc iam tunc significabat Dominus, quando populum Isreliticum precedebat per noctem in columna ignis, et per diem in columna nubis, dux factus eorum itineris  . Nubes ista precedens est Christus; idem etiam columna, quia erectus, et infirmitati nostre est fulgens et firmus, quasi per noctem lucens fidelibus, et per diem non lucens infidelibus. Unde est illud: Qui non uident uideant, et qui uident, ceci fiant . Preostendebat etiam hec columna ignis secundum Filii Dei aduentum de celis, in quo quasi igne, id est terribilis iniustis; et quasi in nube, id est mitis apparebit iustis.

In iudicio apparebit tanquam in terrore nocturno uisibilis, quia tunc erit magna tribulatio seculi;  tanquam ignis et exuret reprobos, et lucebit iustis. Sed inter hec notandum est, fratres karissimi, quia nondum apparuit iudicium, sed tamen iam factum est iudicium. Qui male uiuit, nisi uitam suam per legitimam penitentiam emmendauerit, in futuro iudicio peribit. Qui autem bene uiuit, in futuro examine non peribit, sed mox ab ipso exitu corporis anima eius in refrigerio erit, et in perpetuum electorum Dei consortium habebit. Unde Paulus: Si nosmetipsos iudicaremus, non utique iudicaremur . Ac si apertius diceret: Si nosmetipsos in hac presenti uita iudicauerimus bona operando, uirtutes sectando, uitia contemnendo, non utique in futuro iudicabimur, id est cum impiis non condemnabimur. Qui male uiuit, lucem odit, et tenebras  diligit. Unde Dominus in Euangelio ait: Hoc est iudicium, quia lux uenit in mundum, et dilexerunt homines magis tenebras, quam lucem 

Nihil aliud est iudicium, id est eterna damnatio, nisi non cognoscere et non credere in Filium Dei; sicut nichil est aliud beatitudo et uita, nisi cognoscere et credere in Filium Dei. Unde dicitur: Hec est uita eterna, ut cognoscant te uerum et solum Deum, et quem misisti Iesum Christum . Cur qui non credit iudicatur, nisi quia lux uenit in mundum, que excitat, et admonet homines cognoscere sua mala, in quibus omnes sunt, et Deo agunt contraria. Sed alii oderunt ad monentem lucem, et fugant, ne arguantur eorum mala que diligunt; alii autem admoniti per lucem sua mala accusant  quod est facere ueritatem; et sic illuminantur, ut bona faciant et mala caueant. Erant, inquit, eorum mala opera, id est impietas et incredulitas et odium lucis eterne, et nolle eam aspicere, sed uelle in tenebris peccatorum remanere. Omnis enim qui male agit, qui est scilicet in intentione mali, et qui malum placet, odit lucem Christum uidelicet, qui  illuminat omnem hominem uenientem in hunc mundum , illuminat et abscondita tenebrarum : Et non uenit ad lucem, id est ad Christum ut non arguantur opera eius, mala uidelicet, que agit et diligit. Qui autem facit ueritatem, id est bona opera que Deus iubet, uenit ad lucem, ut discernat lucem a tenebris, et diligat lucem, ut manifestentur eius opera, quia in Deo sunt facta .

Ille procul dubio ueritatem facit, et ad lucem uenit, cui displicent mala sua, et accusat que fecit; non sibi ignoscit, non sibi parcit. uenit ad lucem, incipit agere cum Deo, id est cum luce qui accusat mala; quia initium boni est accusatio mali; ut opera eius, hec scilicet quod se accusat, sicut Deo  accusat, manifestentur, quia in Deo, id est in luce sunt facta: nisi enim lux sibi luceret, sibi ipsi non displiceret.

Igitur, dilectissimi, si Christum in potestate et maiestate magna iudicantem placatum habere querimus, tenebras, id est praua opera fugiamus; et lucem, ea scilicet que Deo sunt placita, diligamus.

 De loco autem iudicii in diuersis diuersa legi. Quidam tamen illum dicunt in eo loco seculum iudicaturum esse, ubi ipse iudicari uoluit pro totius mundi salute, Iel propheta testante. Exsurgant, inquit, omnes gentes, et descendant in ualle Iosaphat, quia ibi sedebo, ut iudicem omnes gentes in circuitu . Quidam pueriliter intelligunt expositionem huius capituli, quod uidelicet Dominus  descensurus sit ad iudicium in uallem, que est in latere montis Oliueti. Hoc friuolum est, quia non in terra, sed in spatio huius eris contra locum montis Oliueti sedebit, unde celum ascendit: et, sicut ait Ioannes Chrysostomus, »angeli deferent ante eum signum sancte crucis, cum ipse descenderit iudicare humanum genus.« Unde ait ueritas in Euangelio: Tunc apparebit signum Filii hominis in celo , etc. Iosaphat interpretatur iudicium Domini: in uallem ergo Iosaphat, id est in iudicium Domini congregabuntur omnes impii; iusti uero non descendent in uallem iudicii, id est damnationis, sed in nubibus eleuabuntur Christo obuiam, portantes bonorum operum lampades in  manibus suis.

ueniente autem ad iudicium Domino in fortitudine et potestate magna, dicitur obscurari sol et luna , non sui luminis priuatione, sed superueniente maioris luminis claritate. uirtutes quoque celorum, id est angeli dicuntur moueri , non metu damnationis uel aliqua perturbatione pauoris,  sed quadam admiratione eorum, que uiderint, scilicet diabolum mitti in stagnum ignis. Unde Iob: Columne celi pauebunt aduentum eius . Ante diem uero iudicii sol et luna eclipsim patientur, sicut Iel testatur. Sol, inquit, conuertetur in tenebras et luna in sanguinem, antequam ueniat dies Domini magnus et horribilis . Dies iudicii idcirco dicitur magnus, quia magna et terribilia in eo facturus est Deus. Cum autem fuerit celum factum nouum et terra noua, tunc erit lux lune sicut lux solis, testante Isaia  : Et lux solis, inquit, septempliciter erit, id est sicut lux septem dierum ; quia, quantum luxit in prima conditione septem dierum ante primi hominis peccatum, tantum lucebit post iudicium: minorata  enim fuit lux solis et lune aliorumque siderum per primi hominis peccatum; sed tandem recipiet mercedem sui laboris, quia septempliciter lucebit; et tunc diei, et noctis uicissitudo non erit, sed tantum dies continua permanebit. Unde Zacarias ait: Et erit, inquit, dies una que nota est Domino, non dies, neque nox: et in tempore uesperi erit lux , quia uidelicet non erit tunc uarietas diei et noctis, que modo est; sed lux continua et dies.

Isaias tamen dicere uidetur, quod tunc non luceat sol neque luna congregationis sanctorum, loquens ita: Non erit tibi amplius sol ad lucendum per diem, nec splendor lune illuminabit te per noctem; sed erit  tibi Dominus in lucem sempiternam . Sed his uerbis non negat solem et lunam tunc lucere; sed significat his qui erunt in eterna beatitudine, usum lucis nullum prestare quia, ut ait Hieronymus super eumdem locum, celi terreque, solis atque lune cessabit nobis officium, et erit ipse Dominus lumen suis in perpetuum. Potest etiam intelligi istud Isaie eadem ratione, ut quidam dicunt, quia sol et luna non tunc habebunt ortum et occasum, sicut nunc. Unde Hispaniarum doctor  Isidorus illud Isaie quasi exponens, ait: Post iudicium sol laboris sui mercedem percipiet. Unde propheta: Sol lucebit septempliciter : et non ueniet ad occasum, nec luna, sed stabunt in quo creati sunt ordine, ne impii in tormentis sub  terra positi fruantur eorum luce. Unde Habacuc: Sol et luna steterunt in ordine suo . Ecce aperte dicit, solem et lunam tunc lucere, sed stabiliter permanere. Ubi etiam significat infernum sub terra esse.

 Diem iudicii Christus nouit; sed in Euangelio dicere et scire discipulos noluit. Nam, cum dicat  idem Dominus per prophetam: Dies ultionis in corde meo , indicat se non nescire, sed nolle iudicare: De domo Domini, sicut scriptum est, incipit iudicium ; cum electi, id est domus Dei hic per flagella iudicantur, impii uero illuc ad damnationem iudicandi sunt. Unde et sequitur: Si autem primum a nobis quis finis eorum erit qui non crediderunt?  Ad districti examen iudicis nec iustitia iusti secura est, nisi pietate diuina etiam ipsa iustitia, qua quisque iustus est, Deo iustificante, iustificetur. Alioquin apud Deum et ipsa peccatum est. Inde est quod ait Iob: Innocentem et impium ipse consumit . Consumitur quippe a Deo innocens quando ipsa innocentia liquidius requisita diuineque innocentie  comparata nichil efficitur, nisi et in misericordie pietate homo iustificetur. Consumitur iterum a Deo impius, quando examinis diuini subtilitate requiritur, eiusque detecta impietas iudicata damnatur. Consumuntur innocens et impius simul fine carnis, non pena damnationis. Doctus pariter et indoctus moriuntur, sed morte carnis, non pena damnationis. Omnia autem pergunt ad unum locum, dum morte corporali in terram iustus et impius reuertuntur; retributio autem erit dissimilis sicut per eumdem Salomonem dicitur: Quid plus habet sapiens ab stulto . . . nisi quod illuc pergit, ubi uita est?  Ergo omnes in terram pariter redeunt; nam ubi uita est, non pariter pergunt.

 Gemina punitur sententia impius, dum aut hic pro suis meritis cecitate percutitur, ne ueritatem uideat, aut dum in fine damnabitur ut debitas penas exsoluat. Geminum est diuinum iudicium; unum, quo hic iudicantur homines, et in futuro alterum, quo propterea hic iudicantur, ne illuc iudicentur: ideoque quibusdam ad purgationem proficit temporalis pena; quorumdam uero hic inchoat damnatio, et illuc eterna speratur perditio. Due sunt differentie uel ordines hominum in iudicio, hoc est electorum et reproborum, qui tamen diuiduntur in quatuor. Perfectorum ordo unus est qui cum Domino iudicat. Est et alius minus perfectus qui iudicatur. Utrique tamen cum Christo regnabunt. Similiter ordo reproborum partitur in  duobus, dum hi, qui intra Ecclesiam sunt mali, iudicandi sunt, et damnandi; qui uero extra Ecclesiam inueniendi sunt, non sunt iudicandi, sed tantum damnandi.

Primus igitur ordo eorum qui iudicantur et pereunt, opponitur illi ordini bonorum qui iudicantur et regnant. Secundus ordo eorum qui non iudicantur et pereunt, opponitur illi ordini perfectorum, in quo sunt hi, qui non iudicantur et regnant. Tertius ordo eorum qui iudicantur et regnant, illi ordini est contrarius, de quo sunt qui iudicantur et pereunt. Quartus ordo eorum, qui non  iudicantur et regnant, opponitur illi contrario ordini, in quo sunt illi, qui non iudicantur et pereunt.

Duplex damnatorum pena est in gehenna, quorum et mentem tristitia urit, et corpus flamma. Iusta uicissitudine, ut qui mente tractauerunt malum, quod perficerent opere, simul et animo puniantur et corpore. Ignem gehenne ad aliquid lumen habere, et ad aliquid legimus non habere, hoc est habere lumen ad damnationem, ut uideant impii unde doleant et non habere ad consolationem, ne uideant unde gaudeant. Apta fit comparatio de camino trium puerorum ad exemplum gehenne ignis: nam sicut ignis ille non arsit ad trium puerorum supplicium, et arsit ad comburenda ligamina uinculorum ; ita ignis gehenne et lucebit  miseris ad augmentum penarum, ut uideant unde doleant; et non lucebit ad consolationem, ne uideant unde gaudeant.

Inter huius uite et future infelicitatis miseriam grandis discretio est. Illuc enim et miseria est propter dolorum cruciationem, et tenebre propter lucis auersionem, quorum unum in hac uita, scilicet miseria, est; aliud uero non est; in inferno autem utrumque est. Sicut facisculi lignorum ad combustionem de similibus colligantur; ita in iudicii die similis culpe reos suis similibus iungere, ut ex equo pena constringat quasi in fasciculum, quos actio similes fecit in malum. Sicut unusquisque sanctus in futuro iudicio pro quantitate uirtutum glorificabitur, ita  unusquisque impius pro quantitate scelerum condemnabitur. Nec deerit in supplicio futurus damnationis ordo, sed iuxta qualitatem criminum discretio erit penarum, Propheta firmante: Tibi, Domine, misericordia, quia tu reddes unicuique iuxta opera sua .

De charorum quoque suorum suppliciis additur etiam pena defunctis, sicut apud inferos diuiti sermo predicat euangelicus, sic pro augendo Iude supplicio dicit etiam Psalmus: Commoti amoueantur filii eius et mendicent . Impii ex hoc durius in iudicio puniendi sunt mentis dolore, ex quo uisuri sunt iustos glorie beatitudinem meruisse. Cunctis uidentibus precipitandus est diabolus, quando sub aspectu omnium bonorum angelorum  et hominum cum eis, qui de parte eius erunt, in ignem eternum est mittendus. De quo Dominus ad beatum Iob loquitur, dicens: Cum sublatus fuerit, timebunt angeli et territi purgabuntur .

 Scriptura sacra ita nonnunquam tempus preteritum futurumque permiscet, ut aliquando futurum  pro preterito, aliquando uero mutet  preteritum pro futuro. Hoc ergo loco, dum dicitur cum sublatus fuerit, scilicet Leuiathan, timebunt angeli et territi purgabuntur, sub futuri temporis modum perterrita  describuntur. Nec recte intelligentie sensum amittimus, si Leuiathan  ab arce beatitudinis cadente, in eius ruina etiam electos angelos timuisse credimus; ut cum istos  ex illorum numero superbie lapsus eiiceret, illos robustius ad standum timor ipse solidaret. Unde et subditur, et territi purgabuntur. Quasi enim territi angeli purgati sunt, quia nimirum isto cum reprobis legionibus ruente  soli in celestibus  qui beate in eternum uiuerent, remanserunt.

Huius itaque casus  eos et terruit et purgauit. Terruit, ne Conditorem suum superbiendo despicerent; purgauit, quia ruentibus  reprobis actum est, ut in gratia Conditoris electi in celo remanerent. Sed quia sepe Scriptura sacra predicatores Ecclesie, pro eo quod gloriam annuntiant celestis patrie, angelorum solet designari  nomine; possumus hoc loco angelos etiam sanctos predicatores accipere. Si ergo hoc quod dicitur: Cum sublatus fuerit timebunt angeli, et territi purgabuntur, ad futurum tempus refertur  ; ultima huius Leuiathan damnatio designatur. Nam cum districtus iudex, scilicet Christus ad iudicium uenerit, uidentibus cunctis, illum in stagnum ignis precipitabit. Tanto enim pondere terroris precipitabitur, ut etiam angelorum, id est sanctorum predicatorum, qui adhuc in corporibus uiui inueniendi sunt, fortitudo turbetur. Et territi, inquit, purgabuntur; quia, si aliqua in eis uenialia remanserunt uitia, hec pauore excoquentur. Ideo diabolus in sacris eloquiis, Leuiathan, id est serpens de aquis dicitur, quia in huius seculi mare uolubili astutia uersatur.

 Consideremus ergo, dilectissimi, quantum tunc iniquorum hominum conscientia concutietur, quando etiam iustorum uita tanto pauore turbabitur. Quid facient hi qui aduentum iudicis oderunt, si terrorem tanti iudicii etiam qui diligunt expauescunt  ? Multos posse perire ex eis in die iudicii, qui nunc electi esse uidentur et sancti. Unde propheta: uocauit Dominus iudicium ad ignem, et deuorauit abyssum multam, et comedet partem domus . Pars quippe domus deuorabitur, quia illos etiam infernus absorbebit, qui nunc in preceptis celestibus gloriantur. De quibus et Dominus dicit: Multi dicent mihi in illa die: Domine, nonne in nomine tuo prophetauimus, demonia eiecimus,  uirtutes multas fecimus? Tunc confitebor illis: Quia nunquam noui eos: discedite a me, operarii iniquitatis; nescio qui estis .

Interea, fratres, dignum est, ut beatum Paulum Ecclesiarum doctorem ad memoriam reducamus, et quid ad nostram utilitatem admonendo dicat, solerter audiamus: Scientes quia hora est iam nos de somno surgere. Nunc enim propior est nostra salus, quam cum credidimus . Appellatio somni aliquando in bona, aliquando uero in mala significatione  solet poni. In bona significatione ponitur, ubi Spiritus sanctus in Canticis de sponsa, scilicet de anima, uel sancta Ecclesia, per Salomonem sic loquitur: Adiuro uos, filie Ierusalem, per capreas ceruosque camporum, ne suscitetis, neque euigilare faciatis dilectam, donec ipsa uelit . Et iterum: Ego dormio, et cor meum uigilat . In hoc quippe loco in mala ponitur significatione, ubi nos Paulus admonet de somno surgere. Si enim somnus aliquando culpam non significaret, nequaquam Paulus alibi discipulis diceret: Euigilate iusti, et nolite peccare . Unde ad auditorem suum admonet, dicens: Surge, qui dormis, et exsurge a mortuis, et illuminabit te Christus . Unde et Salomon peccantem increpat,  dicens: Usquequo, piger, dormis? . Tanto igitur quisque sollicitius ad iustitie uigilias debet excitari, quanto amplius seipsum uitiorum somno conspicit grauari. Dicatur ergo: Hora est iam nos de somno surgere. Ac si diceret: Hoc tempus gratie scientes, ex quo solidati sumus in Dei et proximi radice caritatis. Est hora, id est opportunitas bene operandi, sed tamen breuis: somnus est ignorantia uel negligentia. Nunc enim propior est nostra salus, uidelicet eterna, id est magis debita per bona opera quam cum credidimus tantum in Christum, id est cum necdum aliqua operati fueramus bona. Ac si diceret: Quia credidimus et bona operati sumus, turpius est, nisi surrexerimus. Aliter: Nostra  eterna salus est propior, id est morti uicinior. Bene operans uicinus est uite eterne; quia baptismus profecit ad ueniam, bona autem uita ad coronam. Sequitur: Nox precessit, dies autem appropinquauit. Nox precessit, ignorantie scilicet et infidelitatis, id est fuit; sed modo non est, cuius memoria monet, ut caueatis. Dies eterne beatitudinis appropinquauit, dum peccata remissa, dum uia iustitie est monstrata; uel nox est uetus homo, qui in baptismo preteriit; dies uero sol iustitie, Dei scilicet Filius, qui ut nos illuminaret, de sinu Patris descendit; cuius luce ueritatem fideles didicerunt, ut sciant quid agendum sit, uel quid respuendum sit. Abiiciamus ergo opera tenebrarum propter supra dictas causas, que ex tenebris ignorantie uenerunt, uel  tenebras amant, et ad tenebras ducunt perpetuas. Sequitur: Et induamur ut ornamentum, arma lucis, id est uirtutes quas exigit fides; sicut et in die honeste ambulemus, uidelicet acceptis uirtutibus, ut in actu earum exerceamur, sicut decet in die fidei credentes. Non in comessationibus et ebrietatibus id est in luxuriosis conuiuiis; non in cubilibus et impudicitiis, uidelicet pigritie dormiendi, et luxurie, que in cibo et potu nimio solet euenire male uiuentibus et sequentibus desideria carnis. Non in  contentione, inquit, et emulatione, ut quidam solent sese inuicem preferre, et in quo minores maioribus appetunt inuidere, que procedit ex contentione; sed induimini Dominum Iesum Christum , id est formam Christi, quem induti non cogamini seruire carni, sed spiritui.

Necesse est igitur, dilectissimi, ut secundum Apostoli consilium de somno uitiorum consurgamus, et oculos mentis ad uigilandum, id est, ad bene operandum aperiamus; ne torpore inertie depressi, et bonorum operum fructu priuati ad aream Domini, quod absit! uacui perueniamus. Nouit enim Dei Filius in area sua triticum, nouit et paleam. Per triticum, fortes in fide et Dei seruitio studiosos intelligimus: per paleam uero, in fide  debiles, et bonorum operum fructu inanes ac uacuos accipimus. Qui ergo ad Domini aream non bonis operibus properant onusti, sed uacui, non in triticum, sed in paleam sunt reputandi. Qui autem referti fructu bonorum operum ad Domini aream pergunt, id est ad iudicium; non in paleam reputabuntur, sed in triticum; et congregabuntur in horreum id est in celeste regnum. Unde Ioannes Baptista aiebat, cum de potestate Christi turbis ad se concurrentibus predicabat: Ipse uos purgabit in Spiritu sancto et igni , id est purgatione sanctificationis, et probatione tribulationis. Purgabit uos igni, uidelicet inexstinguibili; quia neque exstinguetur, neque cruciatos exstinguet, sed eternaliter puniet. Sequitur: Cuius uentilabrum in  manu eius, iusti scilicet examinis discretio; quia iudicium dedit Pater Filio, et purgabit aream suam, id est presentem Ecclesiam in huius mundi termino; et congregabit triticum in horreum suum , immobiles uidelicet a spe eternorum bonorum, qui nunc illum sequuntur corde perfecto.

Purgat Dei Filius aream suam, dum uel in presenti ob manifesta peccata peruersi de Ecclesia eiiciuntur; uel post mortem damnantur. Abiiciamus ergo opera tenebrarum, superbiam uidelicet, inuidiam, detractionem et odium; et induamus arma lucis, caritatem scilicet, patientiam, humilitatem, sobrietatem; quibus muniti a dextris et a sinistris possimus uincere impugnationes antiqui  hostis, et euadere iram iustissimi iudicis.

Summo  studio summaque uigilantia curare debemus, ut a Christo in diem iudicii non audiamus, quod peccatores audituri sunt, scilicet: Ite in ignem eternum, qui preparatus est diabolo et angelis eius . uere enim diabolo preparata est gehenna, et non hominibus, si diaboli renuntiant operibus. Qui autem illum in prauis actionibus imitantur, sine fine in eodem igne cruciabuntur. ue his quibus preparatur dolor uermium,  ardor flammarum, lacryme oculorum, sitis sine exstinctu, fletus sine consolatione, stridor dentium, tenebre exteriores sine luce, pena inexterminabilis sine cessatione, ubi continuus dolor et gemitus, ubi mors optatur, et non datur; ubi non est honor regis nec reuerentia senioris. Non est ibi dominus super seruum, nec aliquis proximo impendit solatium, nec filia matri obsequium, nec filius patri exhibet seruitium. Ibi omnis indignatio et fetor et amaritudo, et omne malum abundat sine termino.

 Hec, fratres karissimi, sine intermissione meditemur, hec in animo firmiter teneamus, et caueamus ab omni peccato, si iram euadere, et gratiam Iesu Christi querimus in diem iudicii inuenire. Ergo dum tempus habemus, bonis insistamus  operibus , et cum Dei adiutorio indesinenter uigilemus, ne subito preoccupati die mortis, queramus spatium penitentie, et inuenire non possimus. Seminare nos oportet, dum in hoc mundo sumus: tempore enim suo, id est post mortem, siue in diem iudicii metemus , quod in uita eterna habere debemus.

 Ideo nunc, queso, uigilet unusquisque nostrum, ne apud eum diabolus in diem iudicii suos inueniat pannos, id est sordes peccatorum; et incipiat semper reus detineri, quem Christus sua uoluit gratia liberari. Nec sibi male blandiantur, qui post acceptam gratiam corrigi de peccato nolunt, atque rursus ad illas suas pristinas uoluntates redeunt. Aderit in diem iudicii Dei Filius, iudex  scilicet equissimus, qui nullius potentis personam accipiet, nec testibus indiget. Astabunt omnes anime, uidelicet omnium hominum, ut referat unaqueque secundum illud, quod in corpore gessit, siue bonum siue malum . Presto enim tunc erit, et aduersarius, inimicus scilicet omnium bonorum diabolus; et recitabuntur uerba professionis nostre, et obiiciet nobis in faciem quidquid fecimus, et in qua die peccauimus, et in quo loco, et quid boni operis tunc temporis facere deberemus: et si tales inuenti fuerimus in conspectu piissimi iudicis, exsultabit ille aduersarius, declamans se esse superiorem, agens huiusmodi causam apud talem iudicem: habet enim tunc dicere ipse diabolus:  »Aequissime iudex, istum iudica meum esse ob culpam, qui tuus noluit esse per gratiam. Tuus est per naturam, et meus per miseriam. Tuus est per passionem, meus uero ob suasionem. Tibi inobediens fuit, mihi obediens exstitit. A te accepit immortalitatis stolam, a me hanc pannosam, qua indutus est, tunicam; tuam uestem amisit, cum mea huc uenit. Quid apud eum impudicitia faciebat, quid superbia, quid luxuria, quid cupiditas, quid cetera uitia? Dimisit te, confugium fecit ad me.  Meas sorores, prauas scilicet actiones, comitari illum uideo: quia enim cum superbia disputabat, cum ira furebat, et cetera mala faciebat, iram sibi in die ire thesaurizabat. O Iudex iustissime! Quia iustitia et iudicium preparatio sedis tue, idcirco iudica illum mecum ire, et mecum damnandum esse. Meus esse uoluit, et mea esse cognosco omnia, que huc attulit; et quia mea concupiuit, mecum debet puniri; quoniam quem tu dignatus es tanto pretio liberare, ipse mihi postmodum se uoluit libenter obligare.« Heu! heu! fratres karissimi, poteritne talis aperire os, qui talis ibi inuenietur, ut iuste cum diabolo deputetur?

 uideamus ergo quid agimus, et ab illo qualiter liberari possimus, dum adhuc uiuimus. uideamus  et caueamus, ne in uacuum gratiam Dei suscepissemus  ; sed integro corde perfectaque fide renuntiemus atque aspernamus tam damnosam diaboli hereditatem, ne pupilli et pauperes remaneamus. Recitetur in medio nostrum beati Pauli apostoli terribilis sententia terribiliter prolata, que simul contremiscere faciat corda et corpora nostra. uoluntarie, inquit, peccantibus nobis, post acceptam notitiam ueritatis, iam non relinquitur hostia pro peccatis . Ac si apertius diceret, uoluntarie nobis peccantibus post acceptam notitiam ueritatis, caritas est tenenda et cessandum a malis; alioquin iam non relinquitur hostia pro peccatis, sicut in ueteri lege datum est sepius offerri  hostias pro peccato Iudeis: non enim Christus iterum pro peccatis est immolandus; quod semel factum est secundo non est opus; sed magis opus est manere in fide et ueritate illius notitiam habentibus. Aliter: uoluntarie peccantibus, id est nobis in uoluntate peccandi manentibus non prodest Christus qui hostia pro peccatis, iam in hoc presenti; per quod constat, quod neque in futuro post acceptam notitiam ueritatis, id est quanquam ad fidem uenissemus, pro qua quidam sunt securi, quasi nunquam perituri. Notandum quia non dixit nobis uolentibus, sed uoluntarie peccantibus; quia uoluntarius est qui in aliquo est assiduus, uolens qui ad tempus.

Sequitur: Terribilis autem quedam exspectatio  iudicii, et ignis emulatio, que consumptura est aduersarios . Quasi diceret: Terribilis in futuro relinquitur uel manet quedam exspectatio iudicii, que iam interius mentem afficit in presenti, et ignis emulatio, id est infestatio que consumptura est aduersarios Christi. Nisi ergo in fide et ueritate Christi manserimus, iudicium nos exspectat, nisi illud per penitentiam remouerimus. In hoc quod terribilem iudicii exspectationem dicit, non penitentiam, sed secundum baptismum excludit. Non dicit, non est ultra penitentia uel remissio necessaria, sed hostia, id est crux secunda, quia sufficit una, uolens ne exspectemus ultra, sed ut peniteamus sine mora. Terribilis autem est quedam exspectatio  iudicii et ignis emulatio, que consumptura est aduersarios iudicante, Christo. De cuius aduentu quidam sapiens ait: »Existimo quod erit tempus aduentus Christi, quando tanta manifestatio futura est illius diuinitatis, ut non solum ullus iustorum, sed nec aliquis peccatorum Christum ignoret: quando et peccatores in conspectu suo delicta sua cognoscent, et iusti manifeste semitas iustitie sue uidebunt, ad qualem eos finem perduxerint. Et hoc est quod dictum est: Congregabuntur ante eum omnes gentes .«

Nec in uno loco Filius Dei apparebit, cum in gloria sua uenerit, et in altero non apparebit, sicut ipse secundum comparationem fulguris exeuntis aduentum suum uoluit demonstrari, ubi ait: Sicut  fulgur egreditur ab oriente, et apparet usque in occidentem, sic erit aduentus Filii hominis . Sicut ergo fulgur egrediens ab oriente, propter quod omnia impleat, apparet usque in occidentem; sic in gloria sua cum uenerit Christus, propter quod ubique est futurus, et omnes ubique erunt in conspectu illius, et sic constituentur ante sedem glorie eius, hoc est ante regnum eius et potestatem dominationis eius. Sedes autem eius, aut certe quidam sanctorum dicuntur perfectiores, de quibus scriptum est: Quoniam illic sederunt sedes in iudicio ; aut quedam angelice uirtutes, de quibus dicitur: Siue throni, siue dominationes . Ergo rex seculorum Deus uerbum,  qui in forma factus est hominis, sedebit super huiusmodi sedem glorie sue, et congregabuntur ante eum omnes gentes .

Non faciet in futurum cor miserum iustorum condolendi affectio ex compassione damnatorum, ubi tantum erit gaudium sanctorum de Dei contemplatione, ut nullus tribuatur introitus tristitie. Sicut comparatus color candidus nigro colori pulchrior fit, ita et sanctorum requies comparata malorum damnationi gloriosior erit; sic iustitia iniustitie, sic uirtus uitio fit. Crescit ergo sanctorum gloria, dum debita damnantur impii pena. Post resurrectionem sanctis in carne promissa est celorum ascensio, dicente ad Petrum Christo: uolo ut ubi sum ego, et ipsi sint mecum . Si enim  membra capitis sumus, et unus in se et in nobis est Christus; utique ubi ipse ascendit, et nos ascensuri sumus.

Non solum ergo, dilectissimi, mala que reprobis debentur, pro uiribus debemus fugere, sed et bona que Deus electis suis preparauit, summo studio appetere, eorumque desiderio indesinenter lacrymas fundere, atque ad celestem patriam totis uiribus de uirtute in uirtutem proficiendo suspirare. Ad quam nos Dei Filius per seipsum, qui est uia, ueritas et uita , dignetur perducere, qui cum eodem Deo Patre et Spiritu sancto in Trinitate perfecta uiuit et regnat Deus per omnia secula seculorum. Amen.



SERMO TERTIUS. DE NATALE DOMINI.


Cum Christi gratiam Paulus pre aliis seminauerit, eum adducit ad nostram et totius Ecclesie eruditionem, quod non modo Deus locutus est nobis in Filio, habens ab angelis nomen differens, cuius appellatio antea predicta, Filius a Deo Patre ineffabiliter genitus ante secula, etsi nullus eum antea cognouerit. Cum enim eterna Sapientia aliter uiam, et aliter locum habet, Christus a Patre emicuit, sic quod uel oporteat Filium Dei credere, aut prophetas mendaces putare: qui etsi Filius et angelus nominatur, nulla creatura ei assimilari ualet. Adducitur quam pulchre Gedeonis mysterium ad Christi natiuitatem; ita et Isaias ad duas Christi natiuitates et ad eius atributa. Nolens Deus humanum genus perire, tenebras ignorantie expulit, paulatim eum perducens ad sue diuinitatis cognitionem, aperiens sue uoluntatis secreta: quod Paulus sub figura paruuli cuiuslibet hominis filii ostendit. Introducitur Ioannes ad eius eternitatem simul cum Isaia, concludens fidem nostram cum fidei uirtute et effectus; et cum hoc illa sola hominem saluari non posse, sicut bonis operibus sine illa. Subiungit que sunt uere Christiano pre oculis meditanda.

 Paulus qui sursum raptus tertium celum conscendit: demersus deorsum nocte et die in profundum maris, scilicet in alto mari detentus tempestatibus sui: quique secundo post ascensionem Domini anno baptizatus dignitatem apostolatus meruit, atque plus omnibus laborans, multo latius inter ceteros uerbi gratiam seminauit, atque doctrinam euangelicam sua predicatione impleuit, ad eruditionem totius Ecclesie sic ait:

Multifarie, id est multis locutionibus, multisque modis, multis scilicet qualitatibus, ut certiorem fidem rei tot modis intellecte faceret; olim Deus loquens Patribus in prophetis , id est seruis per seruos prophetandum fuit, ut non subito ueniens oriretur, sed creditus exspectaretur. Multifariam,  inquit, id est multoties Abrahe, Isaac et Iacob, et ceteris, et eisdem sepe: multisque modis, quia modo per somnia ut Danieli, modo aperta uoce ut Moysi, modo interiori inspiratione ut Dauid. Quod loquens et locutus presens de preterito, preteritum de presenti posuit; significat idem se loqui per Filium, quod locutus est per prophetas, nisi quod in prophetis occulta ueritas et adhuc complenda; in Filio autem aperta et completa. Quod autem ait, olim locutus est nobis in Filio, quia uidelicet eodem modo quod olim; nobis, filiis illorum patrum, ne de aliis putetur nobis locutus, quam illis, quod poterat uideri, si alie loqueretur genti. Sequitur: Nouissime diebus istis locutus est  nobis in Filio, in fine uidelicet temporum; quia post hanc locutionem non sequitur alia locutio. Quod autem ait, diebus istis locutus est nobis in Filio; quasi diceret, adhuc supersunt, qui audierunt et uiderunt. Locutus est, inquit, nobis in Filio, qui maior est prophetis: quem constituit heredem uniuersorum; iam scilicet immutabilem heredem, id est possessorem omnis creature; unde et eum secundum utramque naturam, diuinam scilicet et humanam, commendat. Per quem fecit et secula,  non solum eterna, que minus nota sunt, sed etiam temporalia. Qui cum sit splendor glorie , secundum diuinam essentiam; et idem cum eo, lumen de lumine; quia Pater est gloria, idem et Filius cum eo, et eum notificans homo factus, tanquam radius solem. Unde est illud: Pater, manifestaui nomen tuum hominibus , et cetera. Splendor glorie; ceternus Patri Filius est, ut ceuus igni splendor, ex quo est, eiusdem nature est; sic non minor Deus ex Deo, ut homo ex homine est. Sequitur, et figura substantie eius, plena scilicet ostensio essentie Patris. Ecce aliter personaliter, ut figura ab eo cuius est figura; sed equalis, quia nec parum dissimilis. Portans inquit omnia; quia sicut ab eo creata, ita ab eo conseruantur  omnia, dum non est minor gubernando quam creando. uerbo uirtutis sue, id est, solo imperio. Iterum subiungit, dicens: Purgationem peccatorum faciens sedet ad dexteram maiestatis in excelsis : nos scilicet clementer purgans a peccatis, qui talis est per humanitatem; quiescit et regnat sublimatus ad Patris equalitatem; non unde Adam cecidit, sed super omnia exaltatus in celis. Iterum dicit, tanto melior, id est dignior angelis effectus, euidenter secundum hominem factus; quanto differentius pre illis nomen hereditauit, honorificentiam uidelicet, quando surrexit et celum ascendit.

Dum adhuc esset mortalis, differens nomen habuit  pre angelis, quia angeli ministrabant ei ab ipsa, ut credimus, hora conceptionis. Postquam uero per resurrectionem effectus est immortalis, magis differens. Et quia hoc posset, et non pre illis addidit pre illis. Procul dubio Dei Filius pre angelis nomen hereditauit differentius, cui reuerenter flectuntur genua a creaturis omnibus.

Appellatio nominis Iesu prima in figura Domini nostri Iesu Christi inuenitur antea predicta: nam quidam Naue Filius a Moyse cognominatur iehsu   . Hic enim post obitum Moysi dux effectus, Domino sibi tradente atque iubente, principatum obtinuit, et terram promisse hereditatis filiis Isrel sorte diuisit. Mutatio nominis quid significabat, nisi quia, defuncto Moyse, id est defuncta lege, et legati precepto cessante, dux nobis Dominus iehsu Christus erat futurus, nosque ad celestis repromissionis terram per Iordanis fluenta, id est per baptismi gratiam sanctificatos perducturus, omnibus uitiorum expulsis hostibus, uel angelorum malorum effugatis impugnationibus. Ipsum enim sibi equalem Deus Pater ante secula genuit, et in fine temporum ex incorrupta uirgine humani generis salute carnem suscipere uoluit, in qua pro peccatis nostris mortem pertulit, et die tertia surrexit.

 Ipse enim Dei Filius, sicut iam supra diximus, ineffabiliter a Deo Patre est genitus, sicut de eo in ueteribus libris scriptum inuenimus. De quo multo antea in persona Patris ait Micheas propheta: Tu Bethlehem Ephrata paruula es in millibus Iuda; ex te egredietur dominator Isrel, et egressus eius sicut a principio a diebus eternitatis . Ac si apertius diceret: Bethlehem, id est domus panis, que uocaris Ephrata, id est uidens furorem Herodiane cedis; sed compararis urbibus Iuda, in quibus sunt tot millia. Paruus est uicus, sed tamen ex te egredietur dominator Isrel, scilicet, Christus, qui et si secundum carnem Dauid est filius, tamen a Deo Patre ante secula est natus, et temporum Conditor tempore non tenetur coangustatus, sed  egressus eius a principio a diebus eternitatis; quia in principio erat uerbum apud Deum, et Deus erat uerbum 

 Bethlehem Iuda ciuitas Dauid fuit, que mundi Conditorem genuit, a Iebuseis condita fertur, et uocata primum Ephrata exstitit. Quando autem ibi Iacob pecora sua pauit, eidem loco Bethlehem quodam uaticinio futuri imposuit , quod domus panis interpretatur, propter eum panem, qui ibi de celo descendit; de eternitate cuius Dauid propheta sic ait: Permanebit cum sole et ante lunam, in generatione et generationem . Ac si dicatur, permanebit cum sole, id est sine fine. Unde est illud: Sedes tua, Deus, in  seculum seculi , et ne putaremus eum ante tempus non fuisse, subiungit, dicens, et ante lunam: Quasi dicat omne tempus precessit. Qualiter uelit ante lunam intelligere, subiungit generationes generationum, ut istud sit expositio prioris sententie, uel sic: permanebit cum sole, id est cum paterna claritate uel equalitate; et fuit ante lunam, id est ante Ecclesiam dignitate uera, quia immunis a peccato conceptus est in humana natura: uel ante lunam; quia Ecclesia sua eternitate precessit, et in generationes generationum permanebit.

 Nota Ecclesiam non incongrue per lunam designari, quia sicut luna a sole illuminatur, sic Ecclesia non habet lumen, nisi a uero Sole, a Domino uidelicet, illuminetur. Iterum Psalmista addidit, atque ait: Ante solem permanet nomen eius, id est ante omnem temporalem dispositionem, et in ipso nomine benedicentur omnes tribus terre, quia omnes magnificabunt eum . Unde dicitur: Benedictus Dominus Deus Isrel, qui facit mirabilia solus per se et per suos, et benedictum nomen maiestatis eius, id est cognitio diuinitatis illius multiplicetur apud homines; quod et futurum est, quia replebitur maiestate eius omnis terra: fiat hec multiplicatio in priori populo fiat  et in posteriori, id est in Christiano.

 Quod Filius a Deo Patre ante secula genitus sit ipsum uerbum, uirtus, sapientia, manifeste ostendit, cum de sua natiuitate confirmans, dicit: Necdum erant abyssi et ego iam concepta eram; necdum fontes aquarum eruperant, necdum montes graui mole constiterant; ante colles ego parturiebar, adhuc terram non fecerat et flumina et cardines orbis terre . . . et cum eo eram cuncta componens .  Tali igitur auctoritate declaratum est Filium a Patre fuisse genitum ante omnia secula, quando a Patre per illum noscuntur cuncta esse creata. Illud denuo queritur, quomodo idem genitus sit, dum sacra natiuitatis eius arcana nec Apostolus didicit, nec propheta comperit, nec angelus sciuit, nec creatura cognouit, Isaia testante, qui dicit: Generationem  eius, scilicet Christi, quis enarrabit ? diuinam uidelicet, quam nemo ratione humana comprehendit. Idcirco si eius natiuitatem propheta non potuit narrare, quis profitebitur nosse, quomodo Filius generari potuit a Patre? Hinc est illud in libro Iob: Sapientiam Dei Patris unde inuenies? Latet enim ab oculis omnium hominum, et uolucribus celi est abscondita , id est etiam ipsis angelis incognita. Item alibi  : Radix sapientie cui reuelata est?  origo scilicet Filii Dei. Ideoque quod etiam super angelorum scientiam atque intelligentiam est, quis hominum narrare potest? Solus ergo Deus Pater intelligit uiam eius, et ipse nouit locum illius 

  Sed inter hec, fratres karissimi, scire oportet, quia ceterna Deo sapientia aliter uiam, atque aliter locum habet. Locum uero si quis intelligat, non localem, nam teneri corporaliter non potest Deus; sed, sicut dictum est, non localis intelligatur locus, quia ipse ubique est totus. Locus ergo sapientie Pater est; locus uero Patris sapientia est. Unde ipsa de se testatur sapientia in Euangelio, dicens: Ego in Patre, et Pater in me est . Aliter ergo sapientia habet uiam, atque aliter locum. Habet uiam per humilitatis transitum; habet locum per diuinitatis sue statum. Unde ergo sapientia Dei  eterna est, inde non transit; sed inde transit, unde propter nos temporalis apparuit. Recte ergo dicitur: Deus intelligit uiam eius, et ipse nouit locum illius ; quia solius Patris scire manifestum est, quomodo Filium genuerit; et solius Filii, qualiter a Patre genitus sit. Siquidem et gignendi filii ratio queritur, eo quod filius nonnisi ex duobus nascatur: habet enim sibi huiusmodi generis ortum conditio caduca mortalium; sed Christus ita emicuit ex Patre, ut splendor de lumine, ut uerbum ab ore, ut sapientia ex corde.

Sed impii Iudei nefaria incredulitate Christum abnegantes Filium Dei, duri cordis prophetis ueteribus increduli, nobis autem obstrusi, malunt ignorare et negare quam credere aduentum Christi:  quem enim uenturum accipiunt, iam uenisse accipere nolunt. Sed ideo ista non intelligere fingunt, quia suo sacrilegio hec impleta non cognoscunt. Ad quorum ergo perfidiam destruendam quedam ex ueteri Testamento aggregauimus testimonia, quibus Christum ab omnipotenti Patre genitum probamus ratione uerissima.

 Hoc idem Deus Pater testatur, dicente Psalmista: Tecum principium in die uirtutis tue in splendoribus sanctorum; ex utero ante luciferum genui te ; ex utero itaque, id est ex illa intima et incomprehensibili substantia, siue ex illo diuino atque immenso paterni pectoris arcano, quo Pater de corde bonum eructat uerbum, sicut ipse ait in  Psalmo; Eructauit cor meum uerbum bonum , etc. Item in eodem libro Pater loquitur Filio: Filius meus es tu, ego hodie genui te . Quod Dauid non fuit dictum, nec ulli sequentium regum: nam ibi additur: Pete a me, et dabo tibi gentes hereditatem tuam, et possessionem tuam terminos terre . Quod nec Dauid neque genti Iudeorum concessum est nisi tantummodo Christo, cuius nomen est per omnes gentes; cui gentes seruiunt et obediunt reges, sicut de eo Scriptura loquitur, dicens: Adorabunt eum omnes reges terre; omnes gentes seruient ei .

Item Salomon  , dum nomen Patris mysteriumque natiuitatis Christi secundum Deitatem  uellet agnoscere, his uerbis intonat in Prouerbiis: Quis ascendit in celum et descendit?  Quis colligauit aquas quasi in uestimento? Quis suscitauit omnes terminos terre? Quod nomen est eius  , aut quod nomen Filii eius?  Si nescis hunc Dei Filium quis sit, in Daniele rex ille impius aspiciens, dixit: Ecce ego uideo quatuor uiros solutos ambulantes in medio ignis . . . et species quarti similis est Filio Dei : quem fideliter Dominum Saluatorem fuisse credimus, nec omnino dubitamus.  Sed et in Daniele obiicitur, quod iste Filius Dei angelus nominatur.

uere Filius Dei angelus dicitur, sicut de illo propheta loquitur: ueniet ad templum sanctum suum dominator, quem uos queritis, et angelus testamenti quem uos uultis . Ac si Deus Pater per Prophetam fidelibus populis Christumque desiderantibus his loqueretur uerbis: Ecce ueniet ad templum sanctum suum, id est ad Ecclesiam suam uel ad unumquemque credentium Saluator, quem cum omni deuotione exspectatis, a quo saluari desideratis, qui uere est omnium Conditor et causa salutis. Ipse est et angelus testamenti, id est magni consilii; qui iuste iudicat, et personam non accipit, quia non secundum faciem, sed secundum cor hominis  discernit. Ecce ego mitto angelum meum , ex persona Patris Dei intellige dictum, et statim ueniet ad templum sanctum suum, Christus scilicet Dominator omnium, cui Ioannes preparauit uiam in cordibus credentium. In quibus non poterat Deus prius ambulare propter prauitatem et incredulitatem ipsorum. Ecce uenit, dicit Dominus exercituum. Ac si dicatur: Ecce uenit angelus testamenti, qui iuste iudicabit, cui omne iudicium Pater dedit . Iterum de eo quasi admirando dicit  , et quis poterit cogitare diem aduentus eius? Nullus quippe cogitare poterat humanus sensus, quando Dei Filius uenturus, uel qualis erat futurus. Sequitur, et quis stabit ad uidendum eum? Si ergo quod  uerum est, nemo potest pro maiestatis potentia diem aduentus illius cogitare; quis eum poterit lippientibus oculis in sua maiestate uel claritate conspicere, qui est uerus Sol iustitie? Ipse est, inquit, quasi ignis conflans, et quasi herba fullonum . Reuera Dominus est ignis, lignum, fenum, stipulam consumens , grauia scilicet peccata grauiter puniens. His etiam qui parua et leuia committunt, est herba fullonum, ut lotis munditiam restituat, et sordes filiarum Sion, id est animarum abluat. Sequitur: Et sedebit conflans, et emundans argentum, et purgabit filios Leui, et colabit eos quasi. aurum et argentum  In hoc loco per leuitas sacerdotalis intelligitur dignitas. Si ergo sacerdotes colandi sunt et purgandi, quid de ceteris  dicendum est, cum iudicium incipiat a domo Dei? Quid  igitur in auro, id est in sensu nostro; et in argento, id est eloquio commistum est ere, stagno, plumbo, camino Dei excoquitur, ut purum remaneat aurum et argentum, ne aliqua contagione obscuretur. Et erunt, inquit, Domino offerentes sacrificia in iustitia , quia cum sacerdotes sancte ecclesie purgati fuerint ab omni sorde uitiorum, tunc acceptabiles Deo erunt hostie ipsorum.

 Christus igitur, sicut supra diximus, in eo quod a Patre genitus est, Filius Dei dicitur ; in eo uero, quod sepe a Patre missus ad annuntiandum Patribus legitur, angelus nominatur. De quo etiam ipse Pater ad legislatorem  ita testatur: Ecce, inquit, mitto angelum meum, qui precedat te, et custodiat in uia, et introducat ad locum, quem paraui. Obserua igitur et audi uocem eius, ne contemnendum putes; quia non dimittet te cum peccaueris, ei est nomen meum in illo . Quis est ergo iste angelus, cui potestatem suam et nomen dedit Deus? Quod si dicitur, aliqua potestas angelica est, hoc credere uel dicere nefas est; quia nulla creatura Dei Filio assimilari potest. Unde Psalmista: Quis in nubibus equabitur Domino, aut  quis erit similis Deo in filiis Dei?  Per nubes, sancte Ecclesie predicatores intelligimus, qui mentes hominum spiritualibus irrigant imbribus. Illi etiam filii Dei uocantur, qui per Dei gratiam in filios adoptantur.

Quamuis ergo sancte Ecclesie predicatores in predicatione clari sint, et in miraculis terribiles, Iesu Christo tamen non possunt esse similes, quia non ex se, sed ab ipso acceperunt has bene operandi uirtutes. Simili modo inter filios Dei non potuit habere equalem iehsu Christus, quoniam sancti per gratiam, ille uero per naturam est filius. uerum est ergo quod Psalmista ait, quia nemo in nubibus Christo equalis erit, nec inter filios Dei aliquis similis esse poterit. Qui ei non equatur natura,  non potest equari nomine, uel potentia: ipse est enim Filius, qui frequenter a Patre missus in ueteri et nouo testamento uisibiliter apparebat hominibus. Quia igitur ad annuntiandam Patris, ac sui uoluntatem hominibus mittitur, recte angelus nominatur.

Isaias autem apertius Filium a Deo Patre genitum confirmans, ita annuntiat, dicens: uox Domini reddentis retributionem inimicis suis , ipsis uidelicet, qui non crediderunt ei, Iudeis; et qui sanctorum prophetarum, apostolorum, et ipsius Domini sanguinem effuderunt in circuitu santificationis . Iterum subiungit, dicens: Antequam parturiret, peperit: et antequam ueniret  partus eius, peperit masculum . Ac si diceret: Antequam parturiret Maria in tempore Christum, peperit sibi Deus Pater uerbum ceternum. Et antequam ueniret partus Marie, Deus Pater sine tempore genuit masculum, id est fortem Filium, per quem omnia facta sunt et subsistunt. Idem ipse: Antequam sciat puer uocare patrem suum uel matrem, auferetur fortitudo Damasci et spolia Samarie coram rege Assyriorum . Quod autem dixit, priusquam sciat, id est priusquam cognoscere faciat diuinitate se Deum habere Patrem et carnis susceptione uirginem matrem. uel aliter: Antequam sciat puer secundum humanitatem uocare  Patrem suum Deum, uel Ioseph putatiue, et matrem suam Mariam; auferetur fortitudo Damasci a Teclatphalasar. Ac si diceret: Necdum natus puer iste populum suum liberabit sola inuocatione.

Huic sapientissimo atque omnipotentissimo puero idem  propheta loquitur, quasi congratulando: Iugum oneris eius, et uirgam humeri eius, et sceptrum exactoris eius superasti, sicut in die Madian . Quasi diceret: Iugum oneris eius, id est dominationem diaboli; et uirgam humeri eius, scilicet potestatem; et sceptrum, id est imperium, exactoris eius, scilicet diaboli, superasti sicut in die Madian. Habet Christus iugum, sed suaue; et diabolus habet iugum, sed importabili onere. Habet Christus principatum super humerum, in  quo crucem portauit; habet et diabolus in humero uirgam, qua superabit. uirgam, inquit, eius superasti, sicut in die Madian. Diem dicit Madian, in quo facile et sine sanguine a Gedeone uicti sunt Madianite , in quo etiam Christi uictoriam demonstrat figurate. Sequitur: Et sceptrum exactoris eius superasti; ipsius scilicet diaboli exigentis quotidie nummum peccati quem primo homini commisit, et a posteris cum usura penarum exigit. Quare hoc? Quia omnis uiolenta predatio cum tumultu, et uestimentum mistum sanguine erit in combustione, et cibus ignis . Ac si diceret: Genus humanum, quod diabolus depredatus erat, auferet ei Dominus uiolenter, id est potenter, et ipsum cum tumultu in infernum  retrudet. Unde, tam de ipso, quam de membris eius dicitur: Periit memoria eorum cum sonitu; et Dominus in eternum permanet . Et uestimentum mistum sanguine: diabolus scilicet, qui plenus prophetarum et apostolorum sanguine, quia homicida fuit ab initio . Domino in Euangelio testante; uel homines, quibus diabolus tanquam ueste circumdatur, quorum manus plene sunt sanguine, erunt in combustione, et cibus ignis eterni ab ira furoris Dei. Quibus omnibus testimoniis cogendus est infidelis, ut eligat sibi de duobus istis; aut Christum scilicet, Dei Filium credere; aut prophetas, quod nefas est, mendaces putare, qui ista, Spiritu sancto edocti, cecinere.

 Hos uero prophetas et patriarchas uerissimos Domini precones, et nostre fidei assertores scientes, atque ea que Christi natiuitate, passione resurrectione, ac secundo eius aduentu Spiritu sancto illuminati predixerunt, firmiter credentes, ad destruendam Iudeorum perfidiam, et nostram fidem roborandam, de illorum plebe Gedeonem, fortissimum scilicet uirum Deique gratia roboratum, ad medium deducamus; et que ab eo, angelo monente, facta uel dicta typice de natiuitate Christi cognouerimus, nobis in auxilium assumamus.

 Preuidit ergo mysterium Gedeon, et licet fortis et fidus, pleniora tamen adhuc de Domino  future documenta uictorie querebat, ut una nocte in area poneret lane uellus, et super illud tantummodo ros descenderet, et super totam terram siccitas esset; et rursus similiter uellus poneret, et super totam terram ros ueniret, et in uellere siccitas esset . Querat fortasse aliquis, utrum uideatur quasi incredulus, qui frequentibus iam fuerat indiciis informatus? Absit! Non enim ambiguus erat, sed nimirum futura mysteria preuidebat; que etiam prouidus diligentissime explorabat, ut amplius crederet mysterium, dum intellexisset oraculum. Quid ergo complutum uellus et area sicca; et postea sicco uellere, et area compluta, nisi quod primo una gens Hebreorum mysterium gratie habebat, et totus orbis uacuus erat? Cum  autem in natiuitate et predicatione Christi totus orbis celestis gratie rorem accepit, gens Iudeorum uacua aruit. Denique quando totus orbis infructuoso cultu gentilis superstitionis arebat, tunc ille ros celestis uisitationis in uellere erat. Postea uero quam  oues domus Isrel perierunt, que sub figura uelleris demonstrabantur, et oues ille fontem aque uiue, Christum scilicet, negauerunt, ros fidei in pectoribus Iudeorum exaruit, gratiamque suam imber ille diuinus in corda gentilium deriuauit. Inde est quod nunc fidei rore totus humescit orbis; Iudei uero caruerunt prophetis et carismatibus cunctis. Nec mirum si subeunt siccitati perfidie, quos Dominus prophetici imbris  priuauit ubertate, ipso terribiliter huiusmodi comminante. Mandabo, inquit, nubibus desuper, ne pluant super eam imbrem . Idcirco autem illa gens significatur uelleris nomine; uel quia spolianda esset auctoritate doctrine, sicut ouis uellere; uel quia in obauditu eamdem pluuiam detinebat, quam sibi proposito predicari nolebat, id est incircumcisis gentibus reuelari cauebat.

Dauid etiam propheta ueridicus in spiritu aduentum Christi preuidens, de eo sic est locutus: Descendet sicut pluuia in uellus . Cum enim Christum, sicut pluuia in uellus dicit descendere, supradicte Gedeonis historie uidetur concordare. Concordant sibi precones ueritatis, et conuincunt filios incredulitatis. Descendet, inquit, sicut pluuia  in uellus. Spiritu sancto illuminatus Propheta describit qualiter Dominus pro restauratione nostra de sinu Patris in uterum uirginis matris descendit; quia, sicut pluuia sine strepitu, et sine sensu in uellus descendit, et ipsum uellus non corrumpit; ita uerbum Patris in uterum uirginis sine sensu carnali, et sine corruptione uirginis descendit; quia ipsa eius mater omnino uirum nesciuit. Et sicut stillicidia stillantia super terram , ipsam terram non urunt, sed germinare faciunt; ita Dei Filius de celo descendens humanum genus non consumpsit, sed celesti doctrina sufficienter irrigauit,  et in bonis operibus germinare fecit. Unde est illud: Filius Dei non uenit animas perdere, sed saluare .

uellus ergo, sicut iam diximus, prius irrigatum significat Iudaicum populum diuino uerbo complutum. Ibi enim Dominus matrem, in qua formam serui acciperet, et hominibus appareret, habere uoluit: ibi discipulos, quos ad predicandum mitteret, elegit; quibus et dixit: In uiam gentium ne abieritis , etc. Sed quia populus ille in sui duritia cordis permanens, diuinum non reecpit eloquium, factum est quod significabatur per aream complutam, et uellus siccum. Nam per natiuitatem Christi, eiusque passionem ac resurrectionem diuinum eloquium ablatum est Iudeis, et diuulgatum  gentium populis; et sic est area compluta, quia sicca gentium corda rore diuini eloquii sunt irrigata. Sic ergo silenter in uterum intemerate uirginis descendit Dei Filius, sicut pluuia in uellus.

Quare igitur, Iudei, increduli permanetis, et natiuitatem Christi iam uobis tam certis ostensam documentis, omni dubietate postposita non creditis? Quousque prophetarum uerbis, qui in nomine Domini locuti sunt, fidem non prebetis, et sacramenta Christi, que per eos uobis sunt ministrata, surda aure et ceca mente audire contemnitis? Sed quia ad uestre damnationis augmentum sanctis patribus, patriarchis uidelicet et prophetis, non uultis credere; saltem Deo Patri credite, qui per Isaiam prophetam  de eodem Iesu Christo Filio suo loquitur huiusmodi aperte; Ecce, inquit, seruus meus, suscipiam eum . . . complacuit sibi in illo anima mea . Cum enim Dei Filium secundum humanitatem seruum uocari audis, quicunque es infidelis, in hoc non scandalizeris. Audi beatum Isidorum ueritatis preconem uerissimum  : »Filii Dei perfecta natiuitas, nec esse cepit, nec desiit. Ne preterita ergo sit, si desiit; et imperfecta, si adhuc fit; sit eterna, sit perfecta, quatenus in ea natiuitate eternitas et perfectio habeatur. Duas ergo in Christo confitemur natiuitates: unam uidelicet, qua eum Deus Pater ante omnia secula ex se ipso genuit; alteram uero, qua eum uirgo Maria in fine temporum peperit. Ex utero igitur uirginis  minor dicitur Patre Christus, uidelicet iuxta humanam assumptionem, non iuxta diuinitatem. Christus et in forma serui seruus, et in forma serui non seruus. In forma quippe serui, Domini seruus; et in forma serui, omnium Dominus. Christus in forma serui propter conceptionis excellentiam Dominus est omnium; quia etsi carnem suscepit, non tamen ex carnis libidinosa contagione, sed sola sancti Spiritus operatione, et uirtutis Altissimi obumbratione uirgo illum genuit .

»Mediator Dei atque hominum homo Christus iehsu nequaquam alter in humanitate, et alter in  Deitate est: sed in utraque natura idem unus est. Nec purus homo conceptus est, nec purus homo editus, nec postea meritum, ut Deus esset, accepit; sed Deus uerbum manens incommutabili essentia, que illi cum Patre et Spiritu est ceterna, assumpsit carnem pro salute humana, in qua et impassibilis pati, et immortalis mori, et eternus ante secula temporaliter possit occidi.

»Mediator Dei et hominum homo Christus iehsu, quamuis alius sit ex Patre, alius ex uirgine; non tamen aliud est ex Patre, et aliud ex uirgine; sed ipse eternus ex Patre, ipse temporalis ex Matre; ipse qui fecit, ipse qui factus est: ipse de Patre sine Matre, ipse de Matre sine Patre; ipse Conditoris templum, ipse Conditor templi; ipse actor operis,  ipse opus actoris. Manens unus de utroque, et in utraque natura; nec naturarum copulatione confusus, nec naturarum distinctione geminatus.« Dicat ergo Deus Pater de illo: Ecce seruus meus, suscipiam eum: complacuit sibi in illo anima mea.

 »Nec mirum si Dei Filius uisibilibus in nostra carne significationibus figuretur, qui usque ad nostrarum passionum seu carnis contumelias descendisse cognoscitur. Qui dum sit Deo Patri ceternus ante secula Filius, postquam uenit plenitudo temporis , propter nostram salutem formam serui accepit , et factus est hominis, id est uirginis filius. Inde est quod quedam in Scripturis secundum formam Dei, quedam uero  secundum formam dicuntur serui. Secundum formam enim Dei de se ipso dicit: Ego et Pater unum sumus . Secundum formam serui ait: Pater maior me est . Sic autem Dei Filio coniuncta est humana natura, ut ex duabus substantiis una fieret persona.« Unde et nunc dicitur: Ecce seruus meus, id est Filius secundum humanitatem; suscipiam eum, in die uidelicet ascensionis; electus meus, ex millibus scilicet, ad redemptionem mundi. Reuera Dei Filius ex omni humani generis massa est electus, quem Deus Pater ad liberationem nostram mittere est dignatus. Sequitur: Complacuit sibi in illo anima mea. Huic simile est, quod super eumdem Filium Dei uox paterna sonuit, cum in Iordane baptismum accepit. Tu es, inquit, Filius  meus dilectus, in te complacuit mihi . Recte ergo dicitur: Complacuit sibi in illo anima mea; quia ipse Dei uirtus est, et Dei sapientia. Unde et Isaias non tam propheta uocandus est quam euangelista, qui tam aperte futura Christi predixit sacramenta.

Notandum, quia apostoli uermis Iacob, Isrel, et semen Abrahe appellantur, quibus postea quasi seruis et hominibus dicitur: Noli timere, serue meus Iacob, siue uermis Iacob , etc. Christus autem non Iacob uel Isrel, sed seruus dicitur, quia in forma serui Deo Patri obediens fuisse probatur. Unde est illud: Pater, non mea uoluntas,  sed tua fiat . Iterum subiungit, dicens: Dedi spiritum meum super eum , scilicet in conceptione, sicut archangelus predixit semper uirgini Marie: Spiritus sanctus superueniet in te, et uirtus Altissimi obumbrabit tibi . Hoc et in baptismo claruit, cum Spiritus in specie columbe super ipsum requieuit . Rursum de eo dicit: Iudicium gentibus profert . Excecatis pro culpa perfidie Iudeis, Dei Filius iudicium gentibus, que crediderunt, protulit; quia eis noua precepta, que ante nesciebant, per apostolos seruare precepit. Non clamabit, inquit, quia, sicut ouis, mitis et mansuetus ad occisionem erat ducendus . Neque accipiet personam, uidelicet in iudicio; neque audietur foris uox eius, subaudis,  a Iudea; quamuis in confinio Tyri, et Sidonis, et Cesaree Philippi fuerit, eas tamen non intrauit. Seruus igitur, sed ex susceptione  hominis Christus, qui quoniam prius ad Iudeos ueniens, non est receptus; iudicium, scilicet euangelica precepta, protulit gentibus. Quale iudicium, nisi ut ex fide iustificarentur populi credentium? Cuius uox non audietur foris, in heresibus scilicet et Iudeis extra Dei Ecclesiam positis. Sequitur: Calamum quassatum non conteret; quia misericors est peccatoribus, eosque ad se conuertet. Calamum quassatum non conteret; Scribas uidelicet et Phariseos extra nitidos, intus uacuos; qui idola non colebant, unde nitebant; sed fidem non habebant, unde uacui erant. Hos ergo Dei Filius in aduentu suo non contriuit,  sed misericorditer ad penitentiam uocauit. Calamum igitur secundum istos regnum Iudeorum dicit quassatum; quia iam alienigena, Herodes uidelicet, obtinebat principatum. Linum fumigans non exstinguet, sacerdotium scilicet iam pene exstinctum: de lino enim sacerdotale fit uestimentum. Iterum dicit: In ueritate educet iudicium; quia non metuens Scribas et Phariseos, unicuique reddet iuxta opus suum in die, qua uenerit iudicare seculum . Non erit tristis neque turbulentus; quia omni tempore conseruabit equalitatem uultus. Donec ponam, inquit, in terra iudicium, id est in hominibus terrena sectantibus examen futurum. Unde est illud: In iudicium ego in hunc mundum ueni  . Sequitur: Et legem eius insule exspectabunt.

Lex Christi eius est Euangelium, quod tempore illo exspectabant insule, gentes scilicet tribulationibus undique percusse. Magna quippe ante aduentum Christi tribulatio insulas, id est gentes affligebat; quando cecitas ignorantie earum mentes occupabat, et antiquus hostis per idolorum culturam eas possidebat. Sed omnipotens Deus, clemens et pius nolens perire humanum genus, ab eius oculis tenebras ignorantie expulit, eique paulatim prius per patriarchas, deinde per legem et prophetas, consequenter uero per dilectissimum Filium  suum cognitionem sui aperuit  . Ideo igitur Dei Filius uoluntate Patris in hominem uenit, quia per seipsum ab hominibus cognosci non potuit. Sed unde nobis consuluit, inde sibi despectionem intulit; quia infirmitatem, quam pro nobis suscepit, homo superbus despexit. Ob hoc infirma et stulta mundi elegit, ut fortiora et sapientiora, per que non cognoscebatur, confunderet . Sicut cibum fortem inualidus infans capere non potest, nisi a matre prius editum [forte esus] in lactis succum uertatur, ut quo in cibo non potuit uti, sugendo potetur in lacte per carnem; ita et nos, dum essemus infirmi ad conspiciendam uerbi eternitatem, factum est ipsum uerbum caro, ut enutriti per carnem, fortioresque effecti, cibum solidum, id est uerum  Deum cum Patre sempiternum contemplando, ut angeli satiemur. Sicut sapiens ergo ac pius pater filii sui uitia ab infantia resecans, mores in melius componens paulatim per etatum momenta nutrit, atque ad perfectiora prouehit; ita omnipotens Deus humani generis iniquitates castigans, mores instruens, tenebras illustrans, paulatim ad sue diuinitatis cognitionem illud perduxit, eique sue uoluntatis secreta aperuit.

Quod bene Paulus, ut prudens et sapiens uir, sub figura paruuli, cuiuslibet hominis filii ostendit, ubi ait: Quanto tempore heres paruulus est, nichil differt a seruo, cum sit dominus omnium , etc. Ac si diceret: Quanto tempore heres paruulus est, etate scilicet et scientia, nichil differt a seruo, id est nullam  habet potestatem; cum sit, id est quamuis futurus sit dominus omnium; sed sub tutoribus et actoribus est, qui contra hostes eum defendant, quique pro eo causas agant; moribus instruant; usque ad prefinitum tempus a Patre, id est determinatum, in quo libertas sui et suorum datur sibi: postquam enim adultus fuerit, libertatem sui et suorum habet, alioquin iure exheredaretur.

Lex fuit pedagogus, quia timore compressit, et preceptis Dei seruire cegit. Fuit tutor et actor Iudeis, quos Deus heredes instituit, dum paruuli, cognitione Dei, et uiribus peccato resistendi. Quo tempore legalibus penis mali territi, promissionibus incitati, nec sui dominabantur, sed uitia, nec  suorum, id est hereditatis, cum horum essent domini a Deo instituti. His fuit lex tutoris loco, dum contra malignorum spirituum impugnationes et gentilium persuasiones, qui ad idololatriam traherent illos, defendebat admonendo, increpando, aliquando puniendo ; eterna bona illis conseruauit, quando ex illis multos Christus liberauit ab inferno. Fuit et actor, quia causam eorum apud Deum egit, dum per sacrificia et expiationes Deum eis placauit, et hoc usque ad tempus prefinitum, id est usque ad aduentum Christi; in quo constituit Deus, ut perfecti et liberi fierent, et  hereditatem obtinerent, alioquin exheredarentur.

Ita et nos cum essemus paruuli, cognitione Dei scilicet et uiribus, sub elementis mundi huius, id est sub lege, que est prima institutio ad fidem et iustitiam; quia lex non celestia, sed terrena promittebat, uel transitoria, ut mundus. Eramus, inquit, seruientes, tum territi minis, tum blanditiis capti. In elementis, neomenias, id est lunares dies et Sabbatum significat, non quod in elementis sperarent, ut pagani; sed in his Deum uenerarentur  .

Neomenia apud nos Kalende: apud Hebreos autem  et Grece mene [menie] luna appellatur; inde neomenia, id est noua luna. Erant apud Hebreos ipsi dies Kalendarum ex legali institutione solemnes,  de quibus in Psalterio dicitur: Buccinate in Neomenia tuba, in insigni die solemnitatis uestre .

Sequitur: At ubi uenit plenitudo temporis, id est postquam tempus precedens completum est; uel quia plene in eo dona Spiritus sancti dantur. Sciebat Dei Filius quando uenire deberet, uel etiam pati et cetera: non est enim hora eius uel nostra, nisi uoluntas eius; ante tamen longa serie preconum premittenda erant et prenuntianda tanti aduentus testimonia. Sequitur: Misit Deus Filium suum, uisibilem hominibus; factum ex muliere, qui erat in sua diuinitate increatus. Usus Hebree locutionis mulieres dicit, feminas non corruptas. Factum, inquit, sub lege, id est sub onere legis, sicut sub aliis penis; non ut ab ea expiaretur, sed ut ab ea  liberaret eos, sicut a penis, et ut eos redimeret. qui sub lege erant pressi et rei. Et ut adoptionem filiorum reciperemus, id est bona que per gratiam dantur, per que sumus filii. Sicut nostram naturam participat, ita nos ad suam adoptat.

Factum, ait, sub lege, ut circumcisus appareat, quasi Abrahe filius, cui promissus fuerat; in quo impleta est promissio, et ideo signum circumcisionis iam cessat . Credidit enim Abraham, se habere filium, in quo benedicerentur omnes gentes : quod iam factum esse credimus, nec omnino dubitamus.

Reuera iehsu Christus Dei et hominis est Filius, qui ab initio mundi patribus, patriarchis uidelicet  et prophetis, fuit promissus; nobis uero in fine temporum a Deo Patre donatus; de cuius eternitate ait Ioannes euangelista in Apocalypsi sua, cum de illo septem Ecclesiis loqueretur, que sunt in Asia: Gratia, inquit, uobis et pax ab eo, qui est, et qui erat, et qui uenturus est . Gratia dicitur gratis data, non merces reddita, sed uenia collata. Gratia, inquit, uobis, etc. Ut  enim nomen suum Scripture titulo ostendit ubi ait: Ioannes septem Ecclesiis, que sunt in Asia; ita in uerborum similitudine se esse Ioannem manifestissime declarauit, cum dixit: Qui est, et qui erat, et qui uenturus est. Dicatur  ergo: Gratia uobis et pax ab eo, qui est, et qui erat, et qui uenturus est. Deus Pater dedit Christo, Christus Ioanni, Ioannes autem principaliter septem Ecclesiis, illis uidelicet quarum magister erat constitutus.

Per septem Ecclesias unam catholicam intelligimus Ecclesiam, id est uniuersalem septiformi Spiritu plenam. Gratia uobis et pax, id est remissio peccatorum, et quies; ab eo, qui est, scilicet a Christo olim corruptibilis  , iam uero glorificatus et immutabilis; et qui erat, eternaliter, quamuis natus ex tempore; et qui uenturus est talis, etsi modo  talis non apparet: in Deo enim semper esse est; unde et ad Moysem dicitur: Ego sum qui sum . Et ipse Ioannes apostolus in Euangelio ait: In  principio erat uerbum, et uerbum erat apud Deum, et Deus erat uerbum. Hoc erat in principio apud Deum . In hoc quod dicit, in principio erat uerbum, significat illud excessisse omne principium  . Declarat etiam illud non habere principium, quia erat apud Deum; nec recipere finem, quia Deus erat uerbum; manere semper, quia hoc erat in principio apud Deum; eumdemque hic uenturum dicit, unde nunquam recessit. Ipse namque ait: Celum et terram ego impleo . Iterum dicit: Gyrum celi circuiui sola . Rursus de eius Spiritu dicitur: Spiritus Domini repleuit orbem terrarum . Hinc est quod alibi dicit: Celum mihi sedes est, terra autem scabellum pedum meorum . Rursumque de eo scriptum est: Celum metitur palmo, et terram concludit pugillo . Sedes quippe, cui Deus presidet interius et exterius manet. Celum palmo metiens, et terram pugillo concludens, ostenditur, quod ipse sit circumquaque cunctis rebus quas creauit, exterior: id namque quod interius concluditur, a concludente exterius continetur. Per sedem ergo cui presidet, esse interius supraque ostenditur; pugillo, quo continet, exterius subterque signatur. Quia enim ipse manet intra omnia, extra omnia, super omnia, infra omnia; et superior est per potentiam, et inferior per sustentationem; et exterior per magnitudinem, et interior per subtilitatem; sursum regens, deorsum continens, extra circumdans, interius penetrans; nec alia parte  superior, alia inferior, aut alia parte exterior, atque alia manet interior; sed unus idemque totus ubique presidendo sustinens, sustinendo presidens; circumdando penetrans, penetrando circumdans; unde superius presidens, inde inferius sustinens, et unde exterius ambiens, inde interius replens; sine inquietudine superius regens, sine labore inferius sustinens; interius sine extenuatione penetrans, exterius sine extensione circumdans. Est itaque inferior et superior sine loco; est amplus sine latitudine, est subtilis sine extenuatione. Ubi ergo dicitur uenire, qui dum per molem corporis in dextera Patris  est; per incircumscriptam substantiam, qua cum Patre est, ubique est; et iuxta hec omnia, que supra dicta sunt, cum Patre et Spiritu sancto nusquam deest? In quo ergo dicitur uenire? In hoc uidelicet, in quo formam serui accepit, et semetipsum exinaniuit . Exinanire eius est, ab inuisibilitatis sue diuinitate uisibilem se hominem demonstrare. Bene ergo dicit: Qui est, et qui erat, et qui uenturus est; quia permanet et erat; quia cum Patre omnia fecit, non de uirgine initium sumpsit.

Hec est igitur, dilectissimi, fides nostra, ut credamus Dei Filium ante omnia secula a Deo Patre esse genitum, et in fine temporum de uirgine matre sine uirili semine pro nostra salute natum; et ut nos a tentationibus eriperet, tentatum; et ut nobis  uestigia illius sequendi, et pro ipsius amore, ac fratrum salute patiendi exemplum daret, passum: et ut carnem nostram crucifigamus cum uitiis et concupiscentiis, crucifixum; et ut a nobis suauitatem excluderet arboris uetite, felle potatum; et ut nos liuore sui corporis sanaret, lancea perforatum; et ut peccata nostra misericorditer portaret, in cruce mortuum; et ut ex toto moriamur carne, mundo, et Deo spiritu uiuamus, sepultum; et ut peccatis mortui, iustitie uiuamus , et que in mundo sunt despicientes, que sursum in celo sunt, queramus , resuscitatum; et ut nobis celestis uite ianuam aperiret; et suam ac Patris uisionem perenniter concederet, in Patris dextera  glorificatum; et ad doctrinam atque consolationem nostram Spiritum sanctum a se et a Patre procedentem, missum; indeque in fine mundi, ut reddat unicuique iuxta opera sua , uenturum.

Hec est fides, quam patriarche ante legem uerbis et operibus presignauerunt. Hanc sub lege ueridici prophete predixerunt. Hanc sancti apostoli per uniuersum mundum predicauerunt; eamque ueram asserentes, usque ad proprii effusionem sanguinis decertarunt. Pro hac omnis martyrum exercitus multis corpora sua cruciatibus atque innumeris martyrii generibus tradiderunt. Pro hac non solum uiri, sed etiam femine, tenereque uirgines, ac pueri sanguinem suum effuderunt; eosque ferrum, uincula,  ignes, carceres celestis regis munimine septos, uincere non potuerunt. Hanc precones ueritatis, sancti uidelicet confessores uetus ac Nouum Testamentum explanantes, corda hominum uelut nubes fulminibus predicationum ferientes, et pluuia celestis doctrine irrigantes, latissime ampliauerunt. Per hanc sancti apostoli, eorumque uerbo et opere doctrinam tenentes, ac religiosissime conuersationis uestigia sequentes, mortuos suscitauerunt, leprosos mundauerunt, cecos illuminauerunt, surdis auditum reintegrauerunt, mutis officia loquendi restituerunt, claudis gressum solidauerunt, demonia  ab obsessis corporibus expulerunt, paralyticos curauerunt, uariis languoribus infirmos pristine sanitati reddiderunt, ignem diuinitus exstinxerunt, flumina sicco uestigio transierunt, serpentium ac bestiarum audaciam represserunt, uenas aquarum ex abysso orando ad utilitatem fidelium produxerunt; montem, secundum Domini promissionem, de loco ad locum alium transtulerunt; inimicos pacis, partim resistendo, partim perferendo superauerunt; Deo adiuuante, omnia ad profectum sancte Ecclesie prospera obtinuerunt, et ab ea pro uiribus aduersa expulerunt.

Hec fides in anima uirtutes nutrit, ab ea uitia repellit, pacem et concordiam gignit, lites dissoluit, inimicos ad pacem reducit, in bonis operibus perseuerantiam  tribuit; mala odit, bona diligit, carnalia abiicit, spiritualibus inherere facit, prospera mundi contemnit, aduersa pati non refugit, transitoria uilipendit, eterna appetit, aduersus eam infernus non preualebit, uiam usque ad celum dirigit, hominem Deo proximum facit, et ad angelorum societatem perducit, atque ad sui Creatoris uisionem, bona operando, intromittit: impossibile omnino est, Deo quempiam sine fide placere .

Tamen, dilectissimi, nolo uos latere, hominem uidelicet sola fide saluari non posse. Nouimus enim apostolum Iacobum hoc idem dixisse: Sicut corpus sine anima mortuum est, ita fides sine operibus mortua est . Nunquid ergo sola fide poterimus  saluari, aut eterna gaudia promereri? Nunquid, quia Iesum Christum Dei et hominis filium credimus, nisi bona opera fidei coniunxerimus, ad eterne beatitudinis premia peruenire poterimus? Nequaquam. Sic enim in Euangelio, Dominum dixisse legimus: Non omnis qui dicit mihi, Domine, Domine, intrabit in regnum celorum, sed qui facit uoluntatem Patris mei, qui in celis est , etc. Non dicit illum tantum, qui uerbis confitetur Dei Filium uenisse in carne , regnum celorum intrare, sed qui bona operando uoluntatem Patris probatur implere.

uolo iterum, karissimi, uos scire quia bonum opus sine fide ad celum non potest hominem perducere. Quamuis quisque bonis operibus insistat,  tamen si illum uera fides non confirmat, caritas, que omnes colligit fideles et consociat, in membris Ecclesie eum non computat. Unde et Cornelio centurioni, qui multas eleemosynas faciebat, et uerum Deum, Patrem scilicet, et Filium, et Spiritum sanctum,  ignorabat, ei a Domino angelus, ne quasi infidelis fructum eleemosynarum perdat, mittitur; et ut nuntius ad Petrum dirigat, sibique eum accersiri faciat, atque ab eo uere fidei doctrinam percipiat, iubetur . Si enim bonum opus ad eternam salutem sine fide sufficeret, Deus ei angelum suum ad accersiendum Simonem nequaquam mitteret, qui illi sacramenta incarnationis, natiuitatis, passionis, resurrectionis, ascensionis, nec non et sancti Spiritus aduentum predicaret; ipsumque, et omnes Dei uerbum audientes in nomine sancte Trinitatis baptizaret. Dum ergo illi Deus angelum suum misit, ab errore illum infidelitatis misericorditer liberauit; et ne bona sua in tenebris ignorantie, sed in luce fidei ageret, ostendit.  Sicut ergo supra dictum est, nec bonum opus sine fidei luce, nec fides sine boni operis actione potest hominem ad celeste regnum perducere. Certum est igitur ad eterna illum gaudia pertinere, qui bona, que potest, operatur cum recta fide.

uos itaque moneo, fratres karissimi, non ut infideles, sed ut uere fideles Christi, ut, dum lucem habetis, bona non negligatis operari . In uniuscuiusque uestrum mente sit fides recta, et in opere iustitia. Conseruetur munditia in corde, ueritas in ore, et discretio in operatione. Dei Filium ante omnia secula ineffabiliter a Deo Patre genitum credite, et amore illius bonis operibus insistite. Eumdem etiam et in fine temporum de uirgine  matre natum esse ne dubitetis; et ad tanti corroborandam mysterii fidem, in eius seruitio moribus perseuerate dignis. Spiritum uero sanctum Patri et Filio ceternum et consubstantialem esse, ab eisque eternaliter procedere, atque omnium in eo remissionem peccatorum constare, toto mentis affectu credite, et deuotis publice preconiis asserite.

Igitur, dilectissimi, omnipotenti Deo actiones gratiarum sine intermissione persoluite, et tanta tamque immensa Dei beneficia obliuioni tradere nolite. Desideria cordis uestri ad celestem patriam indesinenter erigite; ipsumque Dei et hominis Filium in dexteram Patris regnantem oculis pure mentis conspicite; et ut post mortem ad ipsum possitis peruenire, eiusque faciem perenniter cum  sanctis omnibus uidere, impretermisse lacrymas fundite, ipso prestante qui cum eodem Deo Patre et Spiritu sancto, in Trinitate perfecta uiuit et regnat Deus per omnia secula seculorum. Amen.



SERMO QUARTUS IN NATALE DOMINI II.



§ I.---

 Cum ceteri euangeliste temporalem Christi generationem declarent, insinuat, quomodo Ioannes euangelista potentiam diuinitatis, per quam omnia facta sunt, cognouit, et ad eam cognoscendam tradidit nobis consilium. Exponit Ioannis Euangelium, declarans quonam modo Ioannes euangelista nobis dicat de Christo, ante uirginis partum quis erat, qualis erat, et quando erat, et quid agebat, et ubi uenit, et qualiter uenit, et qua causa uenerit? Etenim descendit, ut sibi fratres acquireret, eum recipiendo, nec dubitare quis debet se filium Dei fieri posse, cum uerbum caro factum est : sua enim natiuitate collyrium fecit, quo tergentes cordis oculos, eum uidere possimus: etsi gratia accepit uerbum incarnatum, incarnationis causa uoluntaria fuit: ex caritate angelum et hominem fecit. Peccatum iustificationem nostram impediebat, quod fuit primi parentis inobedientia; ideo debet homo aciem mentis erigere  colligendo, quantum debet suo Creatori, et considerare, dum egrotus exstiterit, quali modo suum Creatorem cognoscere debet cum infirmitatis remediis, quibus natiuitas spiritualis Christiani non nimis natiuitati Christi dissimilis. Explicat sanctificationem matris, ut uersutus confutetur hereticus: et sic Deus homo factus, ut per id quod habet simile, conciliaret, et per id quod cum Patre equale sublimaret. Querit primo: Quare Filius et non Pater, nec Spiritus sanctus est incarnatus? et an totam naturam assumpsit cum suis proprietatibus? Secundo, an prius animam quam corpus assumpsit? et an prius concepta quam assumpta? et utrum caro priusquam conciperetur, obligata fuit peccato, et sic assumpta a uerbo? Tertio, quomodo Leui decimatus in Abraham, et non Christus? Quarto, unde Incarnatio Spiritui sancto attribuitur? Quinto, cum nos Saluatorem natum profitemur, cur Apostolus eum factum dicat? Sexto, cum sit Dei et hominis  Filius, an bis genitus dici debet? Septimo, an Christi caro et anima eadem cum uerbo debeant adorari adoratione? Octauo, si Christus secundum quod homo, sit Filius Dei adoptiuus? Ultimo, an Christus, secundum hominis naturam, sapientia et gratia potuit proficere?

Beatus Ioannes apostolus et euangelista, qui singulare castitatis priuilegium meruit, ceteris euangelistis diuinitatem Filii Dei altius intellexit, et ad totius Ecclesie eruditionem euidentius arcana patefecit. Neque enim frustra in cena supra eiusdem Dei et uirginis Filii pectus recubuisse perhibetur ; sed per hoc typice docetur, quia celestis haustum sapientie ceteris excellentius de sanctissimo eiusdem pectoris fonte potauerit. Unde et merito in figura quatuor animalium aquile uolanti  comparatur. Cunctis quippe auibus, ut ait uenerabilis Beda, celsius aquila uolare consueuit; cunctis animantibus clarius solis radiis obtutum defigit.

Ceteri ergo euangeliste temporalem Christi generationem et temporalia illius facta exponunt; Ioannes uero diuinitatis eius potentiam, per quam omnia facta sunt, sublimius mente speculando cognouit,  ac nobis cognoscendam scribendo tradidit, dicens: In principio erat uerbum , etc. uerbum substantiale intelligitur, quod in ipso homine Christo manet intus; quod de sono uocis intelligitur, non ipse sonus qui transit. Refer animum, o homo, ad illud uerbum quod habes in corde tuo, tanquam consilium natum in mente tua, ut mens tua pariat consilium, et sit consilium quasi proles mentis tue, quasi filius cordis tui. Prius enim cor generat consilium, ut aliquam fabricam construas: iam natum est consilium, et opus nondum est completum, uides tu quod facturus sis, et alius non miratur, nisi cum feceris opus illud: attendunt homines fabricam tuam, et mirantur consilium fabricantis, stupent quod uident, et amant quod non  uident. Si autem ex aliqua fabrica laudatur consilium humanum, uis uidere quale consilium Dei est Dominus iehsu Christus, id est uerbum Dei? Aduerte fabricam mundi; uide que sunt facta per uerbum, et tunc scies quale sit uerbum. Nec sola fabrica mundi facta est per uerbum, sed etiam inuisibilia. Quamuis autem mutabilia per uerbum facta sunt, ipsum tamen uerbum immutabile est. Unde ait euangelista: In principio erat uerbum . Id ipsum est; eodem modo semper est.

Principium dicitur Deus Pater, quia ex illo omnia ut essent, principium acceperunt. uerbum quippe duplicem habet significationem: aliquando enim, temporales motus, secundum analogiam aliorum  uerborum, declarat; aliquando substantiam uniuscuiusque rei, de qua predicatur, sine ullo temporali motu designat, ideo etiam substantiuum uocatur. Tale est quod dicitur: In principio erat uerbum. Quasi diceret: In patre subsistit Filius: non enim pro tempore, sed pro substantia ponitur, erat. Dicat itaque apertius beatus Ioannes euangelista de Christo ante partum uirginis quis erat, et qualis erat, et quando erat, et quid agebat, et ubi uenit, et qualiter uenit, et qua causa uenerit.

In principio, inquit, erat uerbum. Filius uerbum uocatur, quia per eum Deus Pater mundo innotuit, uel quia ipsum dicendo, id est generando, Pater omnia creauit; ipse enim est dictio et uerbum, et sermo Patris. Pater est principium, ex quo omnia;  Filius principium, per quem omnia.

Alii euangeliste Christum natum describunt ex tempore; Ioannes autem affirmat eum in principio fuisse, id est in Patre, qui erat principium. Non finitur tempore, nec preuenitur principio, quia non fuit Pater ante Filium. Est ergo Pater principium, non de principio; Filius autem principium, sed de  principio. uel, uerbum erat in principio, omnium creaturarum siue temporum: quidquid enim creaturarum quodcunque principium habuit, ut esset, erat tunc per uerbum Dei, per quem facta sunt omnia. Omnino quater ponit substantiuum uerbum, erat, erat, erat, erat; ut intelligeres omnia tempora preuenisse ceternum Deo Patri Filium. uerbum dicitur, uel sonus, qui de ore loquentis emittitur, et auditur; uel ipse intellectus, qui in corde audientis per auditum, sonum generat, cum profertur. Hec uox  , Deus Patris, intelligimus quamdam substantiam ineffabilem, incommutabilem, incogitabilem, que non transit cum prolata uoce; hoc uerbum est Deo Patri ceternum, et eiusdem essentie. Et ne quis dubitaret Filium in Patre sustinere, ut  nulla differentia credatur inesse, subiungit, et uerbum erat apud Deum. Quasi diceret: Filius subsistit in Patre in unitate essentie, et personali discretione. Alii euangeliste inter homines subito apparuisse Dei Filium dicunt. Ioannes, apud Deum semper fuisse, dicit. Et uerbum erat apud Deum, id est Filius apud Patrem. Alii uerum hominem; Ioannes ipsum uerum Deum affirmat, dicens, et Deus erat uerbum, id est Filius ipse erat Deus. Alii hominem eum apud homines temporaliter conuersatum; Ioannes uero in principio apud Deum manentem ostendit, dicens: Hoc erat in principio apud Deum. Ita apud Patrem erat unum cum ipso Patre, ut omne principium creaturarum sua essentia preiret. Alii dicunt, quomodo miracula fecit in  mundo; iste omnia per ipsum facta esse testatur, cum ait: Omnia per ipsum facta sunt, et sine ipso factum est nichil, omnis scilicet creatura uisibilis, et inuisibilis; et sine ipso nichil creaturarum subsistentium factum est.

Patet ergo quia ipse creatura non est, per quem omnis creatura facta est, et sine quo nichil factum est, subaudis, earum rerum que subsistunt: malum enim et peccatum et idolum per ipsum facta non sunt, quia nichil sunt; nulla enim natura sua subsistunt: cuncta quippe, que pondus, mensuram et numerum habere possunt, per uerbum facta sunt; omnis forma, omnis compago, omnis concordia partium, Deus omnia fecit, et in gradibus collocauit.  Et cum aliquis audiat, mutabilem creaturam per Filium factam non credat, uoluntatem eius esse mutabilem, quasi subito uellet facere aliquid, quod ab eterno non fecerit.

Iterum subiungit, dicens: Quod factum est, in ipso uita erat. Ac si diceret: Quod factum est in tempore siue uiuum siue carens uita, in spirituali factore idem semper uiuit et uixit. Faber faciens arcam, primo habet in arte arcam, deinde illam fabricando profert. Potest arca putrescere, et iterum ex illa que est in arte, aliam fabricari. Arca in opere non est uita; arca in arte uita est, quia uiuit in anima artificis, ubi ista sunt antequam proferantur:  quod factum est, transit; quod in sapientia est, transire non potest. Quod si aliquis non potest capere, qua ratione omnia que per uerbum facta sunt, uniformiter uixerunt et uiuunt in artifice; a Christo lactefacto per carnem nutriat cor, ut ad solidum cibum, id est ad eumdem Christum a Patre ante omnia secula natum uerum Deum perueniat.

Sequitur: Et uita erat lux hominum. Illa uita, id est illa Dei sapientia, per quam facta sunt omnia, que in natura sue diuinitatis super omnia erat incognita, per assumptionem nature in qua uideri posset, in cognitione angelice et humane nature descendit. Ex ipsa ergo uita non pecora, sed homines ad imaginem Dei facti illuminantur; quia capaces  rationis si mundi sunt a uitiis, possunt comprehendere cognitionem diuine Sapientie. uita autem illa lux mentium et supra mentes est, et excedit omnes mentes; sed stulti qui propter peccata tenebre appellantur, illam lucem quasi absentem cogitant esse; quia non percipit homo animalis, que sunt Spiritus Dei . Unde et subdit, dicens: Et lux in tenebris lucet, et tenebre eam non comprehenderunt. Sicut cecus in sole presentem habet solem, sed absens est ipse soli, sic Christus corda impiorum hominum manifeste cognoscit, licet ipse ab illis ignoretur; quia per uitia ab humane conditionis honore recesserunt. Comparabiles iumentis insipientibus  recte uoluntatis luce priuantur. Et tamen istis diuina misericordia consuluit,  ut possent peruenire ad illam ueram lucem; et fierent filii lucis, qui erant filii tenebrarum; quia qui apparuit ut homo, in homine latebat secundum Deitatem. Missus fuit quidam magnus homo a Deo, cui nomen erat Ioannes. Ad quid? Ad hoc uidelicet, ut testimonium perhiberet Filio Dei et uirginis Iesu Christo. Iste siquidem homo recte poterat loqui de Deo, quia erat missus a Deo. Homo erat non angelus, ut heretici uolunt. De Deo ergo locuturus, a Deo premittitur homo, ut per eius testimonium nuntiaretur plusquam homo. Fuit, inquit, homo missus a Deo, cui nomen erat Ioannes, id est Dei gratia, uel in quo est gratia, qui gratiam noui testamenti, id est Christum suo testimonio primum  mundo innotuit. uel Ioannes interpretatur cui donatum est; quia per gratiam Dei donatum est ei Regem regum non solum precurrere, sed etiam baptizare.

Hic missus a Deo uenit per libertatem arbitrii in testimonium, ut testimonium perhiberet de lumine. Ioannes testimonium perhibuit de Christo, cum ait: Ecce Agnus Dei, ecce qui tollit peccata mundi . Et iterum: Illum oportet crescere, me autem minui . Ideo Ioannes perhibuit testimonium, ut omnes crederent per ipsum; quia ipse Ioannes non erat Deus, sed ut per ipsum, id est per testimonium ipsius crederent in lucem,  quam nondum uidere nouerant, id est Christum, qui de seipso ait: Ego sum lux mundi . Magnus iste homo, qui prior mittitur, et testimonium perhibuit. Mirari possumus istum, sed tanquam montem: mons autem in tenebris est, nisi uestiatur luce; sed mons iste ad hoc creatus est, ut prior radios excipiat, et oculis sanctis lucem nuntiet. Unde sequitur, non erat ille lux; sed missus est, ut testimonium perhiberet de lumine. Quare hoc? ut omnes uidelicet crederent per illum. Sancti lux uocantur; sed magna differentia est inter lucem que illuminat, et lucem que illuminatur. Et de quo lumine Ioannes testimonium perhibet? de illo uidelicet de quo dicitur: Erat lux uera. Erat et Ioannes lux, sed non uera; quia, nisi illuminaretur,  tenebre essent. Christus autem lux est illuminans, lux substantialis, que in omnibus lucet et ad omnia accedit; nullis sordibus corrumpitur; nullis tenebris obscuratur: Ioannes uero non erat talis lux, sed erat lucerna ardens et lucens : ardens fide et dilectione, lucens uerbo et operatione. Qualis autem erat ista lux, et quid agebat, et ubi erat? Erat lux uera, que illuminat omnem hominem uenientem in hunc mundum. Non quod omnes illuminentur, quia multi in tenebris sunt; sed quicunque illuminantur, per hanc lucem illuminantur: et si omnem uenientem in hunc mundum illuminat, tunc et ipsum Ioannem ipse illuminabat a quo demonstrari uolebat. Omnem hominem illuminat, siue naturali ingenio, ut gentium philosophos; siue sapientia  spiritali, ut homines Dei notitiam habentes. Sicut enim nemo a seipso est, ita nemo a se sapiens est; homo conditus in magna claritate, recedendo a Deo obtenebratus est: oportet ergo, ut omnes in mundo nati, omnes tenebrosi ad hanc ueram lucem, que Christus est, accedant ipsamque aspiciant; uel si non sunt idonei ut ipsam uideant, in Ioanne iam illustrato aciem figant, et per ipsum ad Christum ueniant. Cuius naturam utramque, et diuinam scilicet, qua semper ubique totus manet, et humanam qua tempore natus, loco inclusus apparuit, consequenter euangelista describit, dicens: In mundo erat. Quid ergo? si huc uenit, ubi erat? ubique erat per diuinitatem, huc uenit per carnem; in  mundo erat per humanitatem, quem fecerat per diuinitatem. uel aliter: In mundo, id est in uniuersali creatura subsistebat; quia non extrinsecus est ad illud quod facit, sed infusus mundo presentia maiestatis, facit quod facit. Continet et gubernat presentia sua quod facit.

Sequitur: Et mundus per ipsum factus est. Non enim in alienis operibus Conditor uniuersitatis habitat; sed in suis, que fecit. Et mundus eum non cognouit. Omnis creatura cognouit Creatorem, elementa uidelicet et angeli nascenti, morienti et resurgenti Christo testimonium obsequiumque prestiterunt; sed mundo adherentes, mundum corde inhabitantes non eum cognouerunt; uel homo dicitur mundus, quia officina est totius creature in  homine adunata. Totius creature quinque partita est diuisio. Aut enim est tantum corporea, ut lapis; aut uitalis, ut herbe; aut sensibilis, ut pecora; aut rationalis, ut homo; aut intellectualis, ut angelus: et hec omnia in homine sunt congregata, et omnem mundanum, ut dicunt, conficiunt ornamentum, id est hominem. Iste mundus, id est homo, suum Creatorem non cognouit, quia tenebre lucem non comprehenderunt. Et quia erat in mundo, et tamen mundus non cognouit, uenit per assumptionem humanitatis in sua propria, que per ipsum facta sunt; et sui, id est homines ab ipso creati, cum non receperunt. uenit, ut uel sic cognosceretur; sed nec sic est ab homine cognitus: quem in potentia Deitatis cuncta creantem et regnantem non  cognouerunt; ipsum in carnis infirmitate miraculis coruscantem recipere noluerunt. uel in propria uenit, id est in gentem Iudeorum, quam pre cunctis gentibus elegerat, et suus peculiaris populus eum non recepit. Ergo superuacue Christus incarnatus est? Minime. Unde et addidit: Quotquot autem receperunt eum, dedit eis potestatem filios Dei fieri. O ineffabilis pietas! Unicus ex Patre natus est, et noluit remanere unus; sed descendit ut acquireret sibi fratres, quibus Patris sui regnum distribueret. Deus ex Deo natus est, et noluit tantum Dei Filius manere; sed factus est filius hominis, ut homines in Dei filios transferret, et glorie sue coheredes faceret; ut quod ipse habebat per naturam, illi haberent per gratiam.

 Sequitur: Quotquot receperunt eum. Non est personarum acceptor Deus; sed in omni gente, qui timet eum, et operatur iustitiam, acceptus est illi . Recipientibus se dedit potestatem filios Dei fieri; non recipientibus autem dat spatium recipiendi. Homines, Deo possidente, sunt hereditas illius, ut dicitur: Dabo tibi gentes hereditatem tuam . Et ipse uicissim est eorum hereditas, unde ipse Dominus ait: Ego sum hereditas eorum . Ipse nos possidet ut seruos; nos eum, ut nostram salutem, et ut eternam lucem. Quid uero sit recipere Filium Dei, euangelista consequenter exponit, dicens: His qui credunt in nomine eius; qui eum uerum Deum, et uerum hominem firmissime credunt, et recipiunt. Magna est  uirtus fidei, qua Deus recipitur et homo deificatur. Unde scriptum est: Iustus ex fide uiuit . Quo autem ordine filii Dei possunt fieri, et quantum hec generatio a carnali generatione distet, designat, cum ait: Qui non ex sanguinibus, neque ex uoluntate carnis, neque ex uoluntate uiri, sed ex Deo nati sunt. Physicalis ratio docet, in tempora conceptionis duos sanguines, masculi uidelicet et femine, commisceri. Carnis nomine femineus sexus designatur; nomine uiri masculinus sexus intelligitur. Adam dicit de Eua: Caro de carne mea . Cum ergo carnalis generatio singulorum ex maris et femine complexu ducat originem, et ibi carnalis uoluntas utriusque expleatur; generatio spiritualis,  que per gratiam sancti Spiritus ministratur, distinguitur; quia quod natum est ex carne, caro est; sed quod natum est ex spiritu, spiritus est .

Sed ne quis dubitet se filium Dei coheredemque Christi posse fieri, quia ut homines nascerentur ex Deo, primo ex eis natus est Deus. Si precessit quod maius est, quis dubitet fieri, quod minus est? Si uerbum caro factum est, si Filius Dei factus est homo, quid mirum, si homo credens in Filium Dei, Dei filius futurus sit? uerbum descendit in carnem, ut caro ascenderet in uerbum. Ne mireris ergo tantam gratiam Domini; ne quasi incredulus exhorrescas; reddat te securum tue spiritualis regenerationis humana in Christo generatio. uerbum  caro factum est: Filius Dei factus est homo, et inter homines conuersatus . Carnis nomine tota humana natura significatur, id est caro et anima iuxta illud: uidebit omnis caro, id est omnis homo, Salutare Dei . Sicut homo ex carne et anima constat, ita Christus ex diuinitate, et anima, et carne  constat; Deus ab eterno in eternum existens uerus ut erat, hominem ex tempore assumens in unitatem persone, quem non habuerat. Cum credimus animam incorpoream corpori iungi, ut ex his duobus fiat unus homo, facilius possumus credere diuinam substantiam incorpoream anime incorporee coniungi in unione persone, ita ut uerbum in carnem non sit conuersum,  nec caro in uerbum confusa, cum nec corpus in animam, nec anima in corpus conuertatur.

Iterum subiungit, dicens: Et uidimus gloriam eius. Quid per hanc natiuitatem nobis sit collatum, insinuat. Ceci eramus, et Deum uidere non poteramus; sed sua natiuitate collyrium fecit, unde tergeremus oculos cordis nostri: et sic uidimus gloriam eius, qui aspicientes humanitatem miraculis coruscantem, intelleximus diuinitatem intus latentem. uiderunt multi gloriam Christi, sed maxime illi qui Christo in monte transfigurato claritatem eius perspexerunt; qui resurgentem a mortuis, et ad se ianuis clausis intreuntem, et celos ascendentem uiderunt; qui manifeste cognouerunt quod huiusmodi gloria non esset cuilibet sanctorum, sed  illi soli, qui esset in diuinitate unigenitus a Patre: cum ueniret, hanc gloriam nullus posset uidere, nisi carnis humanitate sanaretur. Puluis inerat homini in oculum, qui eum sauciauerat, ne uideret lucem; collyrium fit de terra, et mittitur in oculum. uerbum caro factum est, et uidimus lucem. Caro excecauerat animam carnalibus affectionibus consentientem; uerbum caro factum sanat te, o homo, et de carne carnis uitia exstinguit; et de morte mortem occidit, ut iam possis dicere: uidimus gloriam eius: ad quam gloriam perducta est acies hominis curata per carnem.

Sequitur: Plenum gratie et ueritatis. Plenitudo  gratie refertur ad humanitatem, plenitudo ueritatis ad diuinitatem. uerbum quippe incarnatum, Dei scilicet et uirginis Filius, secundum humanitatem gratiam accepit, cui singulari munere pre aliis datum est, ut ex quo tempore in utero uirginis homo concipi inciperet, esset etiam Deus. Sicut enim uerbum accepit carnem, ita et ipsa caro per uerbum potestatem diuinitatis accepit, et hoc iure gratia uocatur, quia nullis precedentibus meritis efficitur Deus. Unde et gloriosa, imo et gloriosissima uirgo non solum hominis sed et Dei Genitrix appellatur et creditur. Plenus erat ueritate, id est ipsa uerbi diuinitate, que hominem illum singulariter elegit, cum quo una persona fieret: in ipso enim, ut ait Apostolus, habitat omnis plenitudo  diuinitatis corporaliter . uel plenum gratie, secundum uetus testamentum, in quo promittitur, quod in nouo impletur; uel plenum gratia, id est ipso Spiritu sancto, qui spiritus gratie dicitur, quia distributor est omnium spiritualium carismatum, cuius septiformis gratia humanitatem Christi, sicut Isaias testatur, impleuit. Requiescet, inquit, super eum spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini .

Notandum interea, fratres karissimi, quia principalis causa quare Dei Filius factus est homo sola ipsius uoluntas est, secundum quam ipse cum Patre omnia disponit ab eterno; secundum quam omnia  quecunque uoluit fecit ; quia, sicut eam nulla cogit necessitas, sic nulla retardat impossibilitas. Quod autem sic uelle dignatus est, caritas hoc fecit, et gratia; quia, sicut plenus erat caritate, plenus uoluit esse, ut supra dictum est, et gratia. Ex caritate quippe fecerat angelum et hominem, ut essent quos diligeret, et a quibus diligeretur, et qui sua secum fruerentur beatitudine. Ex eiusdem ergo caritatis gratia uoluit homo fieri, in quo sue gratie plenitudinem ostendit, cum hominem, qui gratie ingratus exstiterat, et suam ipsius imaginem in se deformauerat, reformare uoluit per gratiam. De hac plenitudine gratie, dicit B. Augustinus in libro De uidendo Deum: »Unigenitus Dei cum esset Filius per naturam, ut esset  plenus gratia, factus est filius hominis per gratiam.« Unde superius ait euangelista: uidimus gloriam eius, gloriam quasi Unigeniti a Patre plenum gratie et ueritatis. Et per Gabrielem archangelum ad beatissimam uirginem Mariam dicitur: Aue, Maria, gratia plena: Dominus tecum . Et adiecit: inuenisti gratiam apud Dominum . Unde ait Apostolus: Apparuit benignitas et humanitas Saluatoris nostri Dei; non ex operibus iustitie que fecimus nos, sed secundum suam misericordiam saluos nos fecit . Et iterum: Deus mittens Filium suum in similitudinem carnis peccati, de peccato damnauit peccatum in carne, ut in nobis iustificationem  adimpleret, qui non secundum carnem ambulamus, sed secundum spiritum . His uerbis designat Apostolus Deum ad hoc misisse Filium ut de peccato damnaret peccatum, et iustificationem in nobis adimpleret.

Unde, dilectissimi fratres, necessarium arbitramur uidere, quod et quantum fuerit peccatum illud, quod iustificationem nostram impediebat, et ad quod damnandum missus est Dei Filius, ac si damnari non posset per alium.

Notandum, quia illud peccatum fuit primi hominis inobedientia. Posuerat namque eum Creator suus ad cautelam humilitatis, et ad custodiam subiectionis, ut suo Creatore se cognosceret inferiorem; ne per tantam quam acceperat dignitatem  superbiendo, ruentem sequeretur Luciferum; cum ad hoc potius conditus esset, ut in Dei laudem perseuerando per obedientie meritum illuc ascenderet, unde superbus ille corruerat. Leue quippe et paruum fuit, quod ei inditum est preceptum: non enim preceptum est ei ut aliquid agendo fatigaretur, uel operando lassaretur, sed tantummodo ut a fructu unius arboris abstineret. Facillime illud posset obseruare, si uellet: sed, sicut dicit B. Augustinus in libro De correctione et gratia, »acceperat posse que uellet, sed non habuit uelle que posset; nulla urgebatur necessitate: proprio itaque arbitrio suggestioni mulieris consensit, et diaboli dominio se subiugauit.« Sed quia, ut ait Apostolus, ubi abundauit iniquitas, superabundauit gratia ; Dei Filius misericorditer dignatus est homo fieri ut hominem redimeret de manu inimici.

Ad diuine igitur miserationis magnitudinem libet, fratres dulcissimi, aciem mentis erigere; et quantum rationalis homo suo debeat Redemptori  , ex beneficiorum commemoratione colligere. Primo quod hominem, cum non esset, mirabiliter de terra plasmauit; deinde cum astutia serpentis et fallacia seducte mulieris perditus esset, mirabilius reformauit. In plasmando mira potestas, in reformando mirabilior Omnipotentis apparuit humilitas. In primo statu conditionis homo desipiens, quia tumuit potestate  , non dilexit maiestatem; appetiuit libertatem, et incurrit seruitutem: et qui  per obedientiam potuit deificari, ex se hoc ambiens, uanitati meruit subiugari. Benignus ergo Conditor nolens perire quem creauerat, in habitu serui seruis apparuit, ut familiari colloquio suam eis maiestatem insinuaret, eosque ad caritatem excitaret. Facto itaque, ut iam supradictum est, collyrio de terra et ex saliua, ceci nati oculos aperuit , quia Dei Sapientia in unitate persone nostre nature coniuncta in humano genere cecato a prima origine, intellectum quo Deum cognosceret, et amorem quo agnitum diligeret, reformauit, ut iam multiplici beneficio obligatum, eum super omnia diligeret, cuius tam multa beneficia in se  percepisse cognosceret. In beneficio prime conditionis sapientia et uirtus Conditoris emicuit; in beneficio autem reconciliationis, quo aduersos et male meritos reuocauit ad se, penas remisit, premia repromisit: quantum, quod condidit, amaret, euidenter ostendit; et sic in eis, quos prius dilexerat, ignem sui amoris accendit.

Agnouit enim egrotus medicum sue salutis ualde affectuosum et peritum; miratus est sapientiam, dilexit sanitatem. Agnouit quam pretiosum esset antidotum quod confecerat suus medicus ad sanandum morbum tam acutum, tamque in ueteratum; et ideo ingratus esse non potuit, qui tot beneficia de sui Redemptoris manu accepit. Humilitatem quippe agnouit; quia ipse medicus noster in infirmitate  nostre carnis tanquam in lecto decubuit infirmantium, ut experiretur quid sanandis suis infirmis esset necessarium. Sapientiam quoque huius medici nouit egrotus; quia, iuxta rationem medicine, in quibusdam sanitatem contulit egrotis per similia; in quibusdam uero morbos sanauit per contraria. Per similia quidem, qui natus est, passibilia nostre mortalitatis perferendo, ut nos ab omni passibilitate sanaremur; crucifixus est, ne nos cruciatibus eternis subiiceremur; mortuus est secundum humanitatem temporaliter, ne nos in eternum moreremur; suscitatus est de morte, ut nos ei consuscitaremur; ascendit, ut per suam in Dei Patris dextera sessionem, secum eleuaret deuoti gregis humilitatem. Si uero quibus contrariis,  contrarios morbos curauerit, attendatur, uidemus, quia per formam serui nostram reparauit libertatem; per suam humilitatem antiqui hostis deiecit superbiam; per suam obedientiam nostram sanauit inobedientiam. Hec omnia et uerbo docuit, et exemplo probauit, ut que imitanda proposuit, obediendo impleremus; que speranda promisit, sine hesitatione speraremus.

Quantum enim pretium pro nobis redimendis soluerit iste medicus, B. Petrus apostolus insinuat, dicens: Non enim corruptibilibus auro, uel argento redempti estis de uana uestra conuersatione paterne traditionis; sed pretioso sanguine Agni immaculati et incontaminati Iesu Christi . Huic concordat  doctor gentium Paulus a Sole iustitie illustratus. Empti estis, ait, pretio magno; glorificate et portate Deum in corpore uestro . Agnus iste immaculatus non est ille qui in ueteri sacrificio requirebatur absque macule uarietate de pecoribus natus, sed uerus et innocens de immaculato uirginis utero natus. Non ille, cuius sanguine postes tingebantur, sed in cuius fide frontes fidelium crucis impressione signantur; non ille, cuius sanguis sacerdotum manibus fundebatur, sed qui a seipso sacerdote uero pro salute nostra offerendus prefigurabatur. Neque enim digna hostia eque munda poterit inueniri, que pro nobis emundandis  offerretur; neque sacerdos eque dignus, eque mundus a quo tam digna hostia offerretur. Ipse enim de seipso sic ait: Nemo tollet a me animam meam; sed ego pono eam, et iterum sumo eam . Iste Agnus sine macula et ruga uirginem sibi sponsam, id est sanctam Ecclesiam sociauit, sicut sibi matrem uirginem antea consecrauit. Unde natiuitas, qua temporaliter natus est Christus, non dissimilis est natiuitati qua spiritualiter nascitur Christianus. Sicut enim Christum mater uirgo concepit, uirgo peperit, et post partum uirgo permansit; sic sancta mater Ecclesia Christi sponsa, lauacro aque, uerbo ueritatis  , et sanctificatione sancti Spiritus consecrate  , Christianos populos quotidie generat, et uirgo in fide permanet. In Maria carnis integritas,  in sancta Ecclesia fidei puritas commendatur. Audiamus B. Paulum amicum celestis sponsi casto amore zelantem sponsam, non sibi sed sponso Ecclesie Corinthiorum sic dicentem: Aemulor enim uos Dei emulatione. Despondi enim uos uni uiro uirginem castam exhibere Christo . Sancta quippe Ecclesia pignore sancti Spiritus subarrhata in integritate fidei, in morum honestate uirgo est de spe ad speciem perducenda; ut ibi plena iucunditate, in pleno sponsi amore gaudeat, cuius arrhas, contempta omnis serpentis seductione, conseruat.

Quomodo autem Dei Filius matrem carnis sue sanctificauerit, deinceps audiamus, ut inde letetur  omnis Catholicus, uersutus confutetur hereticus. Omne quippe uitium tam originalis quam actualis culpe in ea deleuit; sicque carnem de carne eius assumens, eamdem in diuinam munditiam transformauit. Etenim sic ait Scriptura: Deus noster ignis consumens est . Sicut ergo ignis materialis omne quod absumit mundans in se conuertit, sic materiale carnis nostre, quod diuinus ignis assumpsit, ab omni labe peccati purgauit. Prima etenim humani generis parens, quia serpentine persuasionis uirus excepit, duplici maledicto succubuit; uidelicet, ut cum uiro mortem incurreret, et ut filios, quos cum carne delectationis conciperet, cum dolere parturiret. Huius maledictionis omnes filie Eue heredes successerunt, et omnes  filios sub necessarie mortis condemnatione genuerunt. Sola hec mater, que non sibilo serpentis, sed angeli nuntiantis uerbis credidit, benedictionem, que utrumque maledictum excluderet, audire promeruit. Benedicta tu in mulieribus ; quia uidelicet, nec per concupiscentiam carnis concipies, nec Filium in dolore paries: et benedictus fructus uentris tui ; ipse scilicet Deus et homo iehsu Christus, qui non ex uoluntate carnis, neque ex uoluptate uiri natus , non necessitate, sed uoluntate temporaliter mortem subiit, et ab eterna morte nos liberauit.

In hac igitur natiuitate Deus et homo natus est,  ut homines renascerentur dii: in hac Deus uerbum uterum uirginis ingreditur, ut humanitas sublimaretur. Deus Dei Filius tanquam fortis adiutor ad subleuandum humanum genus, quasi humerum supposuit; et inter tantam dissimilitudinem humane nature, et incommutabilis substantie diuine personam suam utriusque nature participem mediatricem posuit, que per id quod nobis habet simile reconciliaret; per id uero quod cum Patre habet equale subleuaret; et tanquam lineamenta carnis lippientibus oculis, et solem nonnisi sub nube uidere ualentibus, eterni luminis iubar effudit, et ignorantie nostre tenebras illustrauit.

Miser etenim homo ad imaginem Dei conditus, cum in honore esset, non intellexit; comparatus est  iumentis insipientibus, et similis factus est illis . Ac si apertius diceret: Homo cum in honore esset, id est ad imaginem Dei factus, non quidem corpore, sed rationis intellectu. Ac si patenter dicat: Studet homo uanis rebus, et ideo non est accusandus Deus; sed homo, quia cum in honore esset, id est ad imaginem Dei factus, non intellexit suam dignitatem, scilicet quia intellectu preest iumentis, non uiribus. Quasi diceret: Non intelligenter egit, sed comparatus est, amissa ratione, iumentis insipientibus, non in alia re, sed in insipientia. Et merito, quia similis factus est illis uitio suo, non natura. Ideo etiam panis angelorum factus est fenum rationabilium animalium, id est alimentum  simplicium: ut inde lac suggereret paruulus, quo forti cibo reficitur angelus. Sicque in uirile robur educatus, per alimoniam lactis quandoque pertingat ad internum et eternum gustum diuine maiestatis, id est per id quod uerbum caro factum est, et habitauit in nobis , uerbum Domini in principio apud Deum contempletur cum angelis, interim per speculum et in enigmate, postea uero in fine manifeste : hic sicut in uia, ibi sicut in patria .

 Hic diligenter est adnotandum quare Filius, non Pater, nec Spiritus sanctus est incarnatus. Solus namque Filius hominem assumpsit: quod utique ordine congruo atque alto sapientia Dei fecit consilio, ut Deus qui in sapientia sua mundum  condiderat secundum illud: Omnia in sapientia fecisti, Domine , eadem que in celis sunt et que in terris restauraret. Hec est mulier euangelica, scilicet Dei sapientia, que accendit lucernam, et drachmam decimam, que perdita fuerat, reperit . Sapientia igitur Dei Patris testam humane infirmitatis lumine sue diuinitatis accendit, perditumque hominem reparauit nomine regis et imagine insignitum. Ideo igitur Filius missus est et non Pater; quia congruentius mitti debebat, qui est ab alio, quam qui est a nullo. Filius a Patre est; Pater uero a nullo. Unde ait B. Augustinus in libro De Trinitate: »Pater non habet, de  quo sit.« Sicut ergo Pater genuit et Filius genitus est, ita congrue Pater misit et Filius missus est. Ab illo enim conuenienter mittitur Dei uerbum, cuius est uerbum; ab illo mittitur, de quo natum est: mittitur uerbum, quod genitum est; Pater uero qui misit, a nullo est: ideoque Pater missus non est, ne si mitteretur, ab alio esse putaretur.

Missus est ergo primo Filius, qui a solo Patre est; deinde etiam Spiritus sanctus, qui est a Patre et Filio. Sed Filius solus incarnari missus est; non Spiritus sanctus, sicut nec Pater: quod ideo factum est ut qui erat in diuinitate Dei Filius, in humanitate fieret filius hominis. Non Pater uel Spiritus sanctus carnem induit, ne alius in diuinitate esset Filius, alius in humanitate; et ne idem esset  Pater et Filius, si Deus Pater de homine nasceretur. Unde in ecclesiasticis dogmatibus legitur: non Pater carnem assumpsit, neque Spiritus sanctus, sed Filius tantum, ut qui erat in diuinitate Dei Filius, ipse fieret in homine hominis filius; ne filii nomen ad alterum transiret, qui non esset eterna natiuitate Filius. Dei ergo Filius, hominis factus est filius, natus secundum ueritatem nature ex Deo Dei Filius, et secundum ueritatem nature ex homine hominis filius; ut ueritas geniti non adoptione, non appellatione, sed in utraque natiuitate nomen filii nascendo haberet, et esset uerus Deus, et uerus homo unus Filius. Non ergo duos Christos, neque duos filios; sed Deum et hominem  unum Filium: quem propterea Unigenitum dicimus manentem in duabus substantiis, sicut ei nature ueritas contulit; non confusis naturis, neque immistis, sicut Timotiani uolunt, sed societate unitis. Ecce habes quare Filius, non Pater, nec Spiritus sanctus carnem assumpserit.

 Et quia in homine tota humana natura uitio corrupta erat, totam assumpsit, id est animam et carnem, ut totam curaret et sanctificaret. Quod autem humane nature, siue humanitatis uocabulo, anima et caro intelligi debeat; aperte docet Hieronymus in expositione catholice fidei, dicens: »Sic confitemur in Christo unam Filii esse personam, ut dicamus duas perfectas, et integras esse substantias,« id est Deitatis et humanitatis, que ex  anima continetur et corpore. Ecce aperte ostendit, humanitatis nomine animam et corpus intelligi; que duo assumpsisse Dei Filius intelligitur, ubi hominem siue humanitatem, uel humanam naturam accepisse legitur. Totam quippe hominis naturam, id est animam et carnem, et horum proprietates, siue accidentia assumpsit Deus: non carnem sine anima, nec animam sine carne  , ut heretici uoluerunt; sed etiam carnem et animam cum sensibus suis, preter peccatum. Unde Ioannes Damascenus  ait: »Omnia, que in nostra natura plantauit Deus, uerbum assumpsit; corpus scilicet et animam intellectualem et horum idiomata.« Totum enim totus assumpsit, ut toti mihi salutem gratificet. Quod enim inassumptibile est, incurabile est.

»Assumpsit igitur Dei Filius, ut ait Ioannes Damascenus, carnem et animam, sed carnem, mediante anima: unitum est enim carni per medium intellectum uerbum Dei. Tante, inquit, subtilitatis, atque simplicitatis est diuina essentia, ut corpori de limo terre formato uniri non congruit  , nisi mediante rationali essentia.« Illa autem unio inexplicabilis est adeo, ut etiam Ioannes ab utero sanctificatus, se non esse dignum fateatur soluere corrigiam calceamenti Iesu ; quia uidelicet  illius unionis modum inuestigare, aliisque explicare, non erat sufficiens. »Non sunt igitur audiendi, ut ait B. Augustinus De agone Christiano, qui non uerum hominem Filium Dei suscepisse dicunt, neque de femina natum, sed falsam carnem et imaginem corporis simulatam ostendisse uidentibus.« In quem errorem idcirco prorumpunt; quia timent quod fieri non potest, scilicet ne humana carne ueritas et substantia Dei inquinetur; et tamen predicant istum uisibilem solem radios suos per omnes feces spargere, et eos mundos et sinceros seruare. Si ergo uisibilia munda uisibilibus immundis contingi possunt, et inde non inquinari, quanto magis incommutabilis, et inuisibilis  ueritas, per spiritum animam, et per animam corpus suscipiens, totum hominem sine sui contaminatione assumpsit, et ab omnibus infirmitatibus liberauit? Ecce hic dicit Dei sapientiam per Spiritum assumpsisse animam, et per animam corpus. Spiritus enim, scilicet pars anime superior, maiori similitudine Deo propinquatur quam anima, scilicet ipsa eadem secundum inferiorem partem; et anima magis quam corpus, et ideo non incongrue anima dicitur assumpta per spiritum, et corpus per animam.

Si autem queritur utrum uerbum carnem simul et animam assumpserit? Et an prius animam quam carnem, uel carnem quam animam? Et utrum caro illa prius fuerit in utero uirginis concepta, et postea  assumpta? uerissime et absque ulla ambiguitate dicitur; quia ex quo hominem Deus assumpsit, totum assumpsit, simulque sibi uniuit animam et carnem. Nec  caro prius fuit concepta; sed in conceptione assumpta, et in assumptione concepta. Unde B. Augustinus in libro De fide ad Petrum: »Firmissime tene, et nullatenus dubites, carnem Christi non sine diuinitate conceptam in utero uirginis, priusquam susciperetur a uerbo; sed ipsum uerbum Deum sue carnis acceptione conceptum,  ipsamque carnem uerbi incarnatione conceptam.« Idem in libro De Trinitate: »Non esset Dei hominumque mediator, nisi esset idem Deus, idem homo, in utroque unus et uerus: quam seruilem formam a solo Filio susceptam tota Trinitas, cuius est una uoluntas et operatio, fecit.« Non ante in utero uirginis prius caro suscepta est, et postmodum diuinitas uenit in carnem; sed mox ut uerbum uenit in uterum, seruata ueritate  proprie nature factum est caro et perfectus homo, id est in ueritate carnis et anime natus est. De hoc etiam Gregorius doctor in Moralibus ait: »Angelo nuntiante et Spiritu adueniente, mox uerbum in utero, mox intra uterum uerbum caro factum.«

  Queritur etiam de carne uerbi, an prius quam conciperetur, obligata fuerit peccato. Et an talis assumpta sit a uerbo? Sane dici potest, et credi oportet, iuxta sanctorum attestationis conuenientiam, ipsam prius peccato fuisse obnoxiam, sicut reliqua uirginis caro; sed Spiritus sancti operatione ita mundatam, ut ab omni peccato originali immunis uniretur uerbo, pena tamen  remanente. Mariam quoque totam Spiritus sanctus in eam preueniens a peccato prorsus purgauit, et a fomite peccati etiam liberauit: uel fomitem ipsum penitus euacuando, ut quibusdam placet: uel sic debilitando et extenuando, ut ei postmodum peccandi occasio nullatenus exstiterit; potentiam quoque generandi  absque uiri semine uirgini preparauit. Ita enim uerba Euangelii docent, ubi angelus uirginem alloquens, ait: Spiritus sanctus superueniet in te, et uirtus Altissimi obumbrabit tibi. Et quod nascetur ex te Sanctum, uocabitur Filius Dei . Cui sacra uirgo respondit: Ecce ancilla Domini, fiat mihi secundum uerbum tuum . Quod exponens Ioannes Damascenus, ait: »Post concessum  autem sancte uirginis Spiritus sanctus preuenit ipsam secundum uerbum Domini, quod dixit angelus purgans ipsam, et potentiam diuini uerbi receptiuam preparans, simul autem et generatiuam; et tunc obumbrauit eam Dei Altissimi per se sapientia et uirtus existens, id est Dei Filius Patri homousios,  id est consubstantialis, sicut diuinum semen, et copulauit sibi ipsi ex sanctissimis et purgatissimis ipsius uirginis sanguinibus nostre antique conspersionis carnem animatam anima rationali et intellectiua; non seminans, sed per Spiritum sanctum creans.« Ex his perspicuum fit, quod ante diximus, carnem scilicet uerbi, simul conceptam et assumptam; eamdemque imo totam uirginem, Spiritu sancto preueniente, ab omni labe peccati castificatam; cui collata est potentia nouo more generandi, ut sine coitu uiri, sine libidine concipientis,  in utero uirginis celebraretur conceptus Dei et hominis  . Illa enim caro, quam Deus ex uirgine sibi unire dignatus est, sine uitio concepta, et sine peccato nata est. Hanc tamen carnem non celestis, non eree, non alterius cuiusquam putes esse nature, sed eius, cuius est omnium hominum caro.

Quod autem sacra uirgo extunc ab omni peccato immunis exstiterit, Augustinus euidenter ostendit in libro De natura et gratia, ita inquiens: »Excepta sancta uirgine Maria, de qua propter honorem Domini nullam prorsus, cum de peccatoribus  agitur, habere uolo questionem. Inde enim scimus, quod ei plus gratie sit collatum ad uincendum ex omni parte peccatum, quod concipere  ac parere meruit, quem constat nullum habuisse peccatum.« Hac ergo uirgine excepta, si omnes sancti et sancte congregari possent, et quereretur ab eis, an peccatum haberent, quid responderent, nisi quod B. Ioannes ait: Si dixerimus, quia peccatum non habemus, nosmetipsos seducimus, et ueritas in nobis non est?  »Illa autem uirgo, ut ait B. Augustinus in libro De Fide ad Petrum, singulari gratia preuenta est atque repleta, ut ipsum haberet uentris sui fructum, quem ab initio habuit uniuersitatis Dominum: ut illud, quod nascebatur ex progenie primi hominis tantummodo originem duceret generis, et non criminis.«

Cum autem illa caro, cuius excellentia singularis uerbis explicari non ualet, antequam esset uerbo  unita, obnoxia fuerit peccato in Maria, et in aliis a quibus propagatio traducta est; non immerito uideri potest, in Abraham peccato subiacuisse, cuius uniuersa peccato caro subiacebat. Unde queri solet, quare Leui decimatus dicatur in Abraham, et non Christus, cum in lumbis Abrahe uterque fuerit secundum materialem rationem, quando Abraham decimatus est, id est decimas dedit Melchisedech? Tunc enim apostolus Leui decimatum dicit in Abraham tanquam in materiali causa ; quia ea decimatione, sicut Abraham minor Melchisedech ostenditur, cui personaliter decimas soluit, ita et leuiticus ordo, qui in Abraham secundum rationem seminalem erat, et ex eo per concupiscentiam  carnis descendit. Christus autem non est decimatus; quia licet ibi fuerit secundum carnem, non tamen inde descendit secundum legem communem, scilicet per carnis libidinem; sicut in Adam omnes peccauerunt, sed non Christus. Unde B. Augustinus Super Genesim: »Sicut Adam peccante, qui in eius lumbis erant, peccauerunt; sic Abraham dante decimas, qui in lumbis illius erant, decimati sunt.« Sed hoc non sequitur in Christo, licet in lumbis Ade et Abrahe fuerit, quia non secundum concupiscentiam carnis inde descendit.  Cum ergo Leui et Christus secundum carnem essent in lumbis Abrahe, quando decimatus est; ideo pariter decimati non sunt, quia secundum aliquem modum non erat Christus, quo erat ibi Leui. Secundum rationem quippe illam seminalem ibi fuit Leui, qua ratione per concubitum uenturus erat in matrem; secundum quam rationem non erat ibi Christi caro, quamuis secundum ipsam ibi fuerat beatissime semper uirginis Marie caro. Ille ergo decimatus est in Abraham, qui fuit in lumbis Abrahe, sicut ille fuit in lumbis patris sui, id est qui sic natus est de patre Abraham, sicut Leui de patre suo natus est, scilicet per legem carnis et inuisibilem concupiscentiam.

Quocirca primitiam nostre masse recte assumpsisse  dicitur Christus, quia non carnem peccati, sed similitudinem carnis peccati accepit. Misit enim Deus Filium suum, ut ait Apostolus, in similitudinem carnis peccati . Assumpsit enim uerbum carnem peccatrici similem in pena, et non in culpa; et ideo non peccatricem. Unde ait B. Augustinus: »Cetera hominum omnis caro peccati est; sola illius non est caro peccati, quia non eum mater concupiscentia, sed gratia concepit.« Habet tamen similitudinem carnis peccati per passibilitatem et mortalitatem, quia esuriuit, sitiuit, et huiusmodi. Licet ergo eadem caro sit, que et nostra, non tamen ita facta est in utero sicut nostra. Est enim sanctificata in utero, et  nata sine peccato; nec ipse in illa unquam peccauit. In pena ergo similis nostre est, non qualitate peccati; quia pollutionem que ex concupiscentie motu concepta est omnino non habuit, nec ex carnali delectatione nata est. uenit ergo ad corpus immaculatum, quod preter libidinis concupiscentiam fuit conceptum, nec illud in se habuit uitium quod in aliis est causa peccati; nec tamen in eo peccauit, ideoque uere dicitur. uerbi caro non fuisse peccato in Christo obligata.

Illi autem sententie qua supra dictum est, carnem uerbi non fuisse ante conceptam, quam assumptam, uidetur obuiare, quod B. Augustinus ait super Ioannem, ubi legitur: Soluite templum hoc, et in tribus diebus excitabo illud .   »Hic, inquit, numerus perfectioni Dominici corporis conuenit, quia, ut dicunt physici, tot diebus forma humani corporis perficitur.« Horum occasione uerborum quidam dicere presumpserunt Dominici corporis formam tot diebus ad modum aliorum corporum perfectam et membrorum lineamentis distinctam; et mox uerbum sibi unisse carnem et animam: et hoc modo dicunt illum numerum perfectioni Dominici corporis conuenire. Sed alia ratio illius dicti exstat, ex qua sana oritur intelligentia uerbi. Non enim illud dixit B. Augustinus, quin mox ut caro illa opere sancti Spiritus sanctificata,  et a reliqua separata fuit, uerbo Dei cum anima uniretur, ut perfectus et uerus Deus esset, perfectus et uerus homo; sed quia membrorum illius Dominici corporis distinctio in ipso momento conceptionis et unionis Dei et hominis adeo tenuis erat et parua, ut humano uisui uix posset subiici; diebus autem illis, quos memorat B. Augustinus, perfecta est et notabilis facta. Incarnatum est igitur uerbum Dei Patris, et totum est in Patre, totum in uirgine, totum incircumscriptum ubique. In omnibus ergo et super omnia erat, et in utero sanctissime Genitricis existebat; sed in ipsa actu incarnationis, ubique uero potentia diuinitatis.

 Cum uero incarnatio uerbi, sicut in superioribus tractatum est, operatio uere sit Patris, et  Filii, et Spiritus sancti; inuestigatione dignum uidetur, quare in Scriptura Spiritui sancto hoc opus sepius tribuatur, et de ipso Christus conceptus et natus memoretur? Non enim ideo operatio Incarnationis Spiritui sancto sepius tribuitur, quod eam ipse solus sine Patre ac Filio fecerit; sed quia Spiritus sanctus est caritas et donum Patris et Filii, et ineffabili Dei caritate uerbum Dei caro factum est, et inestimabili Dei dono Filius Dei sibi uniuit formam serui. Non igitur frequens denominatio Spiritus sancti ab illo opere Patrem uel Filium secludit, sed potius uno nominato tres intelliguntur, sicut fit sepe in aliis operibus. Unde B. Augustinus super hoc mouens questionem, in hunc modum  eam determinat in Enchiridio, ita inquiens: »Cum illam creaturam, quam uirgo concepit et peperit, quamuis ad solam personam Filii pertinentem, tota Trinitas fecerit, neque enim separabilia sunt opera Trinitatis: cur in ea facienda Spiritus sanctus nominatus est? An etiam quando unus trium in aliquo opere nominatur, uniuersa operari Trinitas intelligitur? uere ita est, et exemplo doceri potest. Audistis propositam questionem, eiusdemque solutionem uel expositionem.

Illud enim mouet quomodo dictus est Christus natus de Spiritu sancto, cum filius nullo modo sit Spiritus sancti? Sed non est concedendum, quidquid de alia re nascitur, continuo eiusdem rei filium nuncupandum. Certe, ut ait B. Augustinus,  qui nascuntur ex aqua et Spiritu sancto, non aque filios eos rite dixerit quispiam; sed dicuntur Dei filii Patris, et matris Ecclesie. Sic ergo de Spiritu sancto natus est Christus, nec tamen filius est Spiritus sancti; sicut e conuerso non omnes qui dicuntur alicuius filii, consequens est ut de illo etiam nati dicantur esse, ut illi qui adoptantur. Dicuntur etiam filii gehenne non ex illa nati, sed ad illam preparati. Cum itaque de aliquo nascatur aliquid, ut dictum est, et non ita ut sit eius filius; nec rursus omnis qui dicitur filius, de illo sit natus, cuius dicitur filius; profecto modus iste, quo  natus est Christus de Maria sicut filius, et de Spiritu sancto non sicut filius, insinuat nobis gratiam Dei, qua homo nullis precedentibus meritis in ipso exordio nature sue, quo esse cepit, uerbo Dei copularetur in tantam persone unitatem, ut idem esset Dei filius qui filius hominis, et filius hominis qui filius Dei; et sic in nature humane susceptione fieret quodammodo ipsa gratia illi homini naturalis, qua nullum possit admittere peccatum: que gratia ideo per Spiritum sanctum est significata, quia ipse proprie sic est Deus, ut sit etiam Dei donum. Per hoc ergo quod de Spiritu sancto esse natiuitas Christi dicitur, ut ait B. Augustinus, quid aliud quam ipsa gratia demonstraretur, qua homo mirabili et ineffabili modo uerbo Dei est adiunctus  atque concretus, et diuina gratia corporaliter repletus.

Potest etiam Christus dici secundum hominem ideo natus de Spiritu sancto, ut ait B. Augustinus in Enchiridio, quia eum fecit. In quantum enim homo est, et ipse factus est, ut ait Apostolus. Conceptus ergo, et natus de Spiritu sancto esse dicitur, non quod Spiritus sanctus fuerit uirgini pro semine. Non enim, ut ait B. Hieronymus in expositione catholice fidei, de substantia Spiritus sancti semen partus accepit; sed quia per gratiam Dei et operationem Spiritus sancti de carne uirginis est assumptum, quod uerbo est unitum: et in Euangelio secundum hanc intelligentiam legitur de Maria, quod inuenta est habens in utero de Spiritu  sancto . Cuius dicti rationem Sanctus Ambrosius insinuans in secundo libro De Spiritu sancto, ait : »Quod ex aliquo est; aut ex substantia, aut ex potestate eius est. Ex substantia, sicut Filius qui a Patre genitus est, et Spiritus sanctus qui a Patre, Filioque procedit: ex potestate autem, sicut ex Deo omnia. Quomodo ergo habuit Maria in utero ex Spiritu sancto? Si quasi ex substantia: ergo Spiritus sanctus in carnem et ossa conuersus est, quod utique uerum non est: si uero quasi ex operatione et potestate eius uirgo concepit; quis neget Spiritum sanctum dominice incarnationis auctorem?«

Sed queri potest, cum nos Saluatorem natum  profiteamur, cur Apostolus eum factum dicat ex semine Dauid , et alio loco factum ex muliere; cum aliud sit fieri, et aliud nasci? Aliquid ergo significauit hoc dicto. Quia enim non humano semine creata est caro Domini in utero uirginis, nec corpus effecta, sed effectu et uirtute Spiritus sancti; ideo dicit Apostolus factum, non natum. Aliud est enim semine admisto, et sanguine coagulato generare; aliud non permistione, sed uirtute procreare. Possunt utique homines generare filios, sed non facere. Ecce quare dixit Apostolus, factum et non natum; ne eius scilicet natiuitas, que fuit sine uiri semine, nostre similis putaretur, que  conficitur seminis commistione. Ideo autem cum factum diceret Apostolus, addidit ex semine Dauid; quia etsi non intercessit semen hominis in conceptione uirginis; tamen, ut ait B. Augustinus in libro De Trinitate: »Quia ex ea carne Christus formatus est, que constat ex semine Dauid, scilicet uirginis, recte dicitur quia factus est.«

 Queri etiam solet utrum debeat Christus dici bis genitus, ut dicitur Dei et hominis Filius? Ad quod dici potest, Christum bis natum esse, duasque naturas habuisse. Unde ait B. Augustinus in libro De fide ad Petrum: »Pater de sua substantia genuit Filium Deum sibi cequalem et ceternum. Idem quoque Unigenitus Deus secundo natus est, semel ex Patre, semel ex Matre. Natus est  enim de Patre Deus uerbum: natus est de Matre uerbum caro factum. Unus igitur atque idem Dei Filius natus est ante secula, et natus in seculo; et utraque natiuitas unius est Filii Dei, diuina scilicet et humana.« De hoc, etiam Ioannes Damascenus ait: »Duas Christi natiuitates ueneramur: unam uidelicet ex Patre ante secula, que est super causam et rationem, et tempus et naturam humanam; et aliam, que in ultimis temporibus propter nos, et secundum nos, et super nos. Propter nos, quia propter nostram salutem; secundum nos, quia natus est homo ex muliere, et tempore conceptionis, scilicet nouem mensium; super nos, quia non ex semine, sed Spiritu sancto, et sancta uirgine supra legem conceptionis.« Ex his  manifeste apparet Christi duas esse natiuitates, eumdemque bis natum fore.

 Preterea inuestigare oportet utrum caro Christi et anima una eademque cum uerbo debeant adoratione adorari, scilicet illa que latria dicitur? Si enim anime uel carni Christi exhibetur latria, que intelligitur seruitus, siue cultus soli. Creatori debitus; cum anima Christi uel caro creatura tantum sit; creature exhibetur, quod soli Creatori debetur, quod factum in idololatriam deputatur. Ideo quibusdam uidetur, non illa adoratione, que latria est, animam Christi uel carnem esse adorandam, sed illa que est dulia, cuius duas species uel modos esse dicunt.

 Est enim cuiusdam modi dulia, que creature cuilibet exhiberi potest; et est quedam soli humanitati Christi exhibenda, non alii creature; quia Christi humanitas super omnem creaturam est ueneranda et diligenda; non tamen adeo ut cultus diuinitati debitus ei exhibeatur. Qui cultus in dilectione et sacrificii exhibitione atque reuerentia consistit; qui Latine dicitur pietas, Grece autem theosebia, id est, Dei cultus, et eusebia, id est bonus cultus.

Aliis autem placet Christi humanitatem una adoratione cum uerbo esse adorandam, non propter se, sed propter illum cuius scabellum est, cui unita  est. Nec ipsa humanitas sola uel nuda, sed cum uerbo cui iuncta est; nec propter se, sed propter illud est adoranda. Nec qui hoc facit, reus iudicari potest, quia nec soli creature, nec propter ipsam; sed Creatori cum humanitate, et in humanitate sua seruit. Unde Ioannes Damascenus ait  : »Due nature Christi ratione et modo differentie, unite uero secundum hypostasim, id est secundum personam. Unus igitur Christus est, Deus perfectus, et homo perfectus, quem adoramus cum Patre et Spiritu sancto una adoratione cum incontaminata eius carne, non inadorabilem carnem dicentes. Adoratur enim in una uerbi hypostasi, id est persona, que hypostasis generata est, non creature uenerationem prebentes. Non enim ut nudam carnem  adoramus, sed unitam Deitati in unam hypostasim, id est personam Dei uerbi, duabus reductis naturis. Timeo carbonem tangere propter ignem copulatum ligno. Adoro igitur Christi mei simul utraque propter unitam Deitatem: non enim quartam personam appono in Trinitate, sed unam personam confiteor uerbi et carnis eius.« His uerbis Ioannis Damasceni insinuari uidetur, Christi humanitatem una adoratione cum uerbo esse adorandam.

De hoc etiam B. Augustinus ait ex sermone Domini, ubi dicit: Non turbetur cor uestrum, neque formidet. Creditis in Deum, et in me credite . Hoc loco dicunt heretici, Filium non natura esse Deum, sed creatum. Quibus respondendum est, quia si Filius non est Deus natura, sed creatura;  nec colendus est omnino, nec ut Deus adorandus, dicente Apostolo: Coluerunt et seruierunt potius creature quam Creatori . Sed illi ad hoc respondentes dicunt: Quid est quod carnem eius, quam creaturam esse non negas, simul cum diuinitate adoras, et ei non minus quam diuinitati seruis? Ego, inquam, Dominicam carnem, imo perfectam in Christo humanitatem, ideo adoro, quia a diuinitate suscepta et Deitati unita est, ut non alium et alium, sed unum eumdemque Deum et hominem Filium Dei esse confiteor. Denique si hominem separaueris a Deo, illi nunquam credo, nec seruio. uelut si quis purpuram uel diadema regale iacens inueniat, nunquid ea conabitur adorare?  Cum uero ea rex fuerit indutus, periculum mortis incurrit, si ea quis cum rege adorare contemnit. Ita etiam in Christo Domino humanitatem non solam uel nudam, sed diuinitatem unitam, scilicet unum Filium Dei uerum, et hominem uerum, si quis adorare contempserit, eternaliter morietur. His uerbis B. Augustinus aperte docet, humanitatem Christi cum uerbo esse adorandam. Idem etiam super psalmum ubi dicitur: Adorate scabellum pedum eius, quoniam sanctum est , Augustinus sic ait: »Sciendum quia in Christo terra est, id est caro, que sine impietate adoratur: suscepit enim de terra terram, quia caro de terra  est; et de carne Marie carnem accepit. Hec sine impietate, a uerbo Dei assumpta, adoratur a nobis; quia nemo carnem eius manducat; nisi prius adoret: sed qui adorat, non terram intuetur, sed illum potius cuius scabellum est propter quem adorat.« His auctoritatibus, premisse questionis absolutio explicatur.

 Si autem queritur an Christus sit adoptiuus Filius, secundum quod homo est, siue alio modo? respondemus Christum non esse adoptiuum filium aliquo modo, sed tantum naturalem; quia natura filius est, non adoptionis gratia. Adoptiuus autem filius non est, quia non prius fuit, et postmodum adoptatus est in filium, sicut nos dicimur adoptiui filii, cum nati fuerimus filii ire , per gratiam  facti sumus filii Dei. Christus uero nunquam fuit non filius; et ideo non est adoptiuus filius, quia non per adoptionem, sed per unionem filius uirginis esse dicitur. Filius enim uirginis dicitur, eo quod in uirgine hominem accepit in unitate persone; et hoc fuit gratie, non nature. Unde super Ioannem B. Augustinus ait: »Quod Unigenitus est equalis Patri, non est gratie, sed nature. Quod autem in unitate persone Unigeniti assumptus est homo, gratie est, non nature. Christus ergo nec Dei, nec hominis est adoptiuus filius, sed Dei naturaliter, et hominis naturaliter, et gratia filius.« Quod uero naturaliter sit hominis filius, Augustinus ostendit in libro De fide ad Petrum. Ille, scilicet Deus factus est naturaliter hominis  filius, qui est naturaliter Filius unigenitus Dei Patris. Quod autem non sit adoptiuus filius, et tamen gratia sit filius, ex subditis probatur testimoniis. Hieronymus super Epistolam ad Ephesios sic ait: »De Christo Iesu scriptum est, quia semper cum Patre fuit, et nunquam eum, ut esset, uoluntas paterna precessit. Ille quidem natura filius est, nos uero adoptione; ille nunquam filius non fuit, nos antequam essemus, predestinati sumus; et tunc spiritum adoptionis accepimus, quando in Filium Dei credidimus.« Hilarius quoque in libro tertio De Trinitate, ait: »Dominus dicens in Euangelio, Pater clarifica Filium tuum , non solo nomine contestatus est se esse Filium, sed et  proprietate. Nos filii Dei sumus, sed non talis est hic filius. Hic enim uerus et proprius filius est origine, non adoptione; ueritate, non nuncupatione; natiuitate, non creatione.« Augustinus etiam super Ioannem, sic ait: »Nos sumus filii gratia, non natura; Unigenitus autem natura, non gratia. An hoc etiam in ipso filio ad hominem referendum est? Ita sane.« Ambrosius quoque in primo libro De Trinitate, ait: »Christus Filius est non per adoptionem, sed per naturam; per adoptionem nos filii Dei dicimur, ille uero per ueritatem nature est filius.« Ex his euidenter ostenditur quod Christus non sit filius gratia adoptionis.

  Post hec queritur si Christus secundum hominis naturam in sapientia et gratia proficere potuit uel profecit? [Sapientia ergo Dei, que dicitur Unigenitus Filius, homine suscepto in utero et de utero uirginis, liberationem hominis indicauit  .] Preterea sciendum est Christum secundum hominem ab ipsa conceptione gratie plenitudinem recepisse, cui spiritus est datus, non ad mensuram; et in quo plenitudo diuinitatis corporaliter habitat . Ita uero habitat, ut ait B. Augustinus ad Dardanum, quod omni gratia plenus est: aliter enim habitat in Christo, aliter in sanctis: in sanctis habitat, ut in nostro corpore inest sensus membris singulis, sed non quantum in capite; ibi  enim uisus est, et auditus, ollactus, et gustus, et tactus, in ceteris autem solus est tactus. Ita et in Christo habitat omnis plenitudo diuinitatis, quia ille est caput, in quo sunt omnes sensus; in sanctis uero quasi solus tactus est, quibus datus est spiritus ad mensuram, cum de illius plenitudine acceperunt. De illius autem plenitudine acceperunt, non secundum essentiam, sed secundum similitudinem, quia nunquam illam eamdem essentialiter, sed similem acceperunt gratiam. Puer ergo ille plenus sapientia et gratia fuit ab ipsa conceptione. Unde recte Ieremias ait: Nouum faciet Dominus super terram, scilicet, mulier circumdabit uirum suum ; quia in utero uirginis perfectus uir exstitit; non solum propter animam et carnem,  sed etiam propter sapientiam et gratiam, quibus plenus erat.

Huic autem sententie uidetur obuiare, quod in Luce Euangelio legitur: iehsu proficiebat sapientia, etate, et gratia apud Deum et homines . Si enim proficiebat sapientia et gratia, non uidetur a conceptione habuisse plenitudinem gratie sine mensura. Ad quod sane dici potest ipsum, secundum hominem, tantam sapientiam accepisse et gratie plenitudinem, ut Deus ei plenius conferre non potuerit. Et tamen uere dicitur, profecisse sapientia et gratia, non quod in se, sed quod in aliis, qui de eius sapientia et gratia proficiebant, dum eis sapientie et gratie munera, secundum processum etatis magis ac magis patefaciebat. Unde eximius  doctor Gregorius in quadam homilia ait: »Iuxta hominis naturam iehsu proficiebat sapientia, non quod ipse esset sapientior ex tempore, qui a prima conceptionis hora Spiritu sapientie plenus permanebat; sed eamdem, qua plenus erat sapientiam, ceteris ex tempore paulatim demonstrabat. Iuxta hominis naturam proficiebat etate, de infantia ad iuuentutem; iuxta hominis naturam proficiebat gratia, non ipse quod non habebat per accessum temporis accipiendo, sed pandendo donum gratie quod habebat, apud Deum et homines; quia, quantum,  proficiente etate, patefaciebat hominibus dona gratie et sapientie, que sibi inerant, tantum eos ad laudem Dei excitabat; et sic Deo Patri ad laudem et hominibus proficiebat ad salutem. Unus in eodem Euangelio puer ille plenus sapientia et gratia perhibetur .« Sic ergo dicitur profecisse sapientia et gratia, ut aliquis rector ecclesiasticus dicitur proficere in cura sibi credita, dum per eius industriam alii proficiunt.



§ II.---

Adducit legis testimonia, et prophetarum uaticinia contra Iudeorum perfidiam pertinaciter negantem Christum Filium Dei esse. Primo introducit Dauid de Christi unctione loquentem. Secundo, Isaiam prophetam, uocantem Christum Deum et Dominum. Tertio, Genesis testimonium,  cum Deus Pater a nullo genitus, unum uerbum de seipso genuit, per quod omnia creauit ex nichilo: in quo uerbo, quod Deus Pater non fecit, sed eternaliter de sua substantia genuit, faciamus hominem ad imaginem et similitudinem nostram , dixit; insinuans quonam modo ad Dei imaginem factus est homo, non secundum corpus, sed secundum mentem humanam. Introducit quarto Dauid, qui nobis ostendit, cum semel Deus locutus est, unicum uerbum genuisse, per quod omnia fecit: quod uerbum pastores uiderunt. Et si duo testetur se audisse, scilicet potestatem et misericordiam, pro nobis factus uerus est plenus homo; et quomodo unus et idem Deus Dei Filius natus est ante secula, et natus est in secula; et tandem de utraque Filii Dei natiuitate disserit.

uolo, ut respondeatis, o Iudei, qui patrum uestrorum  cecitatem secuti, usque hodie pertinaciter negatis Filium Dei. Pro salute igitur uestra ex lege et prophetis, copiosa ac uerissima uobis obiiciam testimonia, ut cordium uestrorum propulsa incredulitate, et catholice fidei agnita ueritate, ipsum Dei et uirginis Filium cum Deo Patre et Spiritu sancto unum et uerum Deum possitis credere, eumque in eiusdem Dei Patris sui dextera regnantem nobiscum fideliter adorare. Qui ergo usque in hodiernum diem Christum pertinaciter negatis esse Filium Dei, ad interrogata respondete mihi.

Si Christus Deus non est, cui dixit Dauid rex et propheta in psalmo: Sedes tua, Deus, in seculum seculi; uirga directionis uirga regni tui ?  Et iterum: Dilexisti iustitiam, et odisti iniquitatem; propterea unxit te Deus Deus tuus oleo letitie pre consortibus tuis ? Quis est igitur iste Deus a Deo unctus  ? Nolo, ut uos ipsos sub malitie et nequitie silentio abscondatis; sed si potestis, tam uerissimo prophete testimonio compendiose respondeatis. Sed quia tam euidenti obiectioni minime potestis respondere, nec Psalmiste dictis contradicere, ego uobis, Deo donante, exponam, qualiter supradicta debeatis intelligere.

 Quis est igitur Deus a Deo unctus? Ille utique  est, qui per Isaiam prophetam sic loquitur: Spiritus Domini super me, eo quod unxerit me, ad annuntiandum mansuetis misit me, ut mederer contritos corde, et predicarem captiuis indulgentiam, et clausis apertionem . Ipsa itaque unctione Christus demonstratur, cum Deus unctus dicitur. Cum enim Deum unctum, o Iudei, a Deo auditis, Christum uerum Dei et uirginis Filium intelligere debetis. Christus enim a chrismate dictus est, id est ab unctione. Preceptum fuerat Iudeis, ut sacrum conficerent unguentum, quo perungi possent hi, qui uocabantur ad sacerdotium uel ad regnum. Et, sicut nunc regibus indumentum purpure insigne est regie dignitatis, sic illis unctio sacri unguenti nomen ac potestatem regiam conferebat: et  inde dicti Christi a chrismate, quod est unctio: nam chrisma Grece, Latine unctio interpretatur. Que etiam Domino Iesu Christo nomen accommodauit facta spiritalis; quia Spiritu sancto unctus est a Deo Patre, sicut in Actibus apostolorum dicitur: Collecti sunt enim in hac ciuitate aduersus sanctum Filium tuum, quem unxisti : non utique oleo uisibili, sed dono spiritalis gratie, quod uisibili significatur unguento. Deus igitur et homo iehsu Christus spiritali unctione est unctus, et super omnia manuum Dei Patris  constitutus. Dilexit utique iustitiam, et odio habuit iniquitatem; quia uirga directionis est uirga regni eius. Rex est itaque et sacerdos, et a Deo Patre Spiritu sancto et uirtute unctus, et super omne quod creatum est,  constitutus. Hunc itaque uerum regem, quem Deus Pater gloria et honore coronauit, et sub cuius pedibus omnia subiecit , o Iudei, nisi fideliter adoraueritis, absque dubio in eternum peribitis.

Moneo uos, o Iudei, in initio nostre disputationis ut legis et prophetarum uerissimis preconiis contradicere non presumatis, sed libenter cordis aures prebeatis. Non est uobis utile, imo ualde periculosum legis et prophetarum testimoniis contraire; quia qui ueritati resistit, Deo contradicit. Ego autem Dei auxilio adiutus uestris uos armis, legis scilicet et prophetarum oraculis, uos uincere uolo, quia nunquam aduersarius melius uincitur,  quam cum suis propriis iaculis expugnatur. Audite igitur, rebelles et increduli, legis testimonia; audite prophetarum uaticinia; audite sancti Spiritus uerba, Iesu Christo Dei et uirginis Filio, quod uerus Deus et uerus homo sit, testimonium perhibentia. Hunc Iesum Christum, quem uos negatis, nos uero brachiis fidei et dilectionis, summa cum  deuotione amplectimur, sub persona Cyri regis Persarum per Isaiam prophetam Deus Pater Deum et Dominum esse testatur, dicens: Christo meo Cyro, cuius apprehendi dexteram, ut subiiciam ante faciem eius gentes, et dorsa regum uertam, et aperiam coram eo ianuas, et porte non claudentur. Ego ante te ibo, et gloriosos terre humiliabo; portas ereas conteram, et uectes ferreos confringam. Et dabo tibi thesauros absconditos, et arcana secretorum reserabo, ut sciant qui ab ortu solis, et qui ab occidente, quia ego inuoco nomen tuum, Domine Deus Isrel . His uersibus sub persona regis Cyri Christus est prophetatus: Christo enim subiecit Deus Pater in fide gentes et regna; non enim legimus in regno Isrel aliquem Cyrum nomine fuisse.  Hec prophetia ideo ante Natale Domini legitur, quia de ipso dicta fuisse creditur. Quod si forte, o Iudei, de Cyro rege Persarum credideritis fuisse prophetatum, absurdum esset  et profanum, ut homo impius, et idololatrie deditus, Christus et Deus et Dominus nuncuparetur. Unde et in translatione Septuaginta Interpretum, non Christo meo Cyro, sed Christo meo Domino habetur; quod specialiter in persona Domini nostri Iesu Christi accipitur.

Credite igitur, o infelices Iudei, de Christo dictum fuisse, non de Cyro Persarum rege. Christus est enim Deus et Dominus, et cum Patre et Spiritu sancto unus uerus naturaliter Deus. Ipsius dexteram  Deus Pater apprehendit, cum eum de manibus persequentium liberauit, et die tertia de monumento resuscitauit. Ante faciem illius gentes subiecit, et dorsa regum uertit; quia non solum promiscuas plebes inferiorem locum tenentes, uerum etiam reges earum et principes iugo uere fidei per Euangelium eiusdem dilectissimi Filii sui potenter subdidit. Coram eo ianuas aperit, et porte clause non fuerunt; quia moli corporis Iesu Christi, quo diuinitas latebat, clause ianue, ubi erant apostoli congregati, non obstiterunt ; atque ipso ascendente porte celi ultro se illi aperuerunt. Ante ipsum Deus Pater iuit; quia eum longe antea per prophetas Spiritu sancto edoctos nasciturum predixit. Gloriosos terre coram eo humiliauit; quia elationem  superborum, gloriam diuitum, et ferocitatem tyrannorum in aduentu eiusdem Domini Iesu Christi Filii sui per euangelicam predicationem strauit, eosque Ecclesie sacramentis deuotos atque humiles exhibuit. Portas ereas contriuit, et uectes ferreos confregit; quia uires diaboli, et claustra inferni ante faciem Christi illuc ad liberandum  electos suos descendentis destruxit. Et dabo tibi thesauros absconditos, et arcana secretorum reserabo. Ac si apertius Deus Pater Iesu Christo Filio suo secundum quod de uirgine nasciturus erat, loqueretur, dicens: Cum uenerit plenitudo temporis, et de Spiritu sancto in utero uirginis conceptus fueris, dabo tibi thesauros absconditos, omnem uidelicet sapientiam et scientiam meam effundam in te, et arcana secretorum, id est euangelica sacramenta, que omnibus fere mortalibus ignota sunt, per te cunctis gentibus tunc reserabo; ut scias quia ego sum Dominus, qui inuoco, id est inuocari facio, nomen tuum per uniuersum orbem, ut in tuo nomine omne genu flectatur celestium, terrestrium et infernorum .

 Sed forte, o Iudei, si adhuc ista uobis non sufficere dicitis, ad uestram perfidiam ac mentis cecitatem multiplicis erroris plenam omnino confutandam, et ad nostre fidei ueritatem confirmandam, ex lege et prophetis copiosa atque idonea introducemus testimonia. Si ergo polluto ore et infido corde, adhuc ausi estis impudenter dicere, quod Christus non est Deus, nec uerus Dei Filius, dicite: Cui locutus est Deus in Genesi, cum diceret: Faciamus hominem ad imaginem, et similitudinem nostram ? Et iterum: Fecit Deus hominem, ad imaginem Dei creauit illum ? Beatus itaque Fulgentius episcopus, sapientia et sanctitate preclarus, in exponendis Scripturarum sententiis  ualde cautus accedat, et hanc prophetiam tanti mysterii plenam a Moyse prolatam uobis exponat. Dic, sancte Fulgenti  , secundum sapientiam tibi a Deo collatam, qualiter intelligere debeamus hoc quod Deus dixit: Faciamus hominem ad imaginem et similitudinem nostram? »Cum enim, inquit, singulari numero Deus imaginem dixit, ostendit unam naturam esse, ad cuius imaginem homo fieret. Cum uero dicit pluraliter nostram, ostendit Deum ad cuius imaginem homo fiebat, non unam esse personam. Si enim una illa essentia Patris, et Filii, et Spiritus sancti, una esset persona; non diceret, ad imaginem nostram, sed ad imaginem meam; nec dixisset, faciamus, sed faciam. Si uero in illis tribus personis tres essent intelligende uel credende  substantie, non diceret, ad imaginem nostram, sed ad imagines nostras: una enim imago trium naturarum inequalium esse non posset.«

Si ergo ad cognitionem uere fidei, o Iudei, pertingere uultis, necesse est ut ad intelligenda sanctarum Scripturarum uerba, cordis aures solerter aperiatis  . Primo itaque uolo, uos scire atque docere, qualiter ad imaginem Dei factus est homo: non enim corpus hominis ad imaginem Dei factum  est, sed mens humana. Et licet mens humana non sit eius nature, cuius Deus est; imago tamen Dei, quo nichil melius est, ibi querenda et inuenienda est, ubi natura nostra nichil habet melius, id est in mente. Eo enim ipso imago Dei est mens, quo capax eius est, scilicet Dei, eiusque esse particeps potest. Iam ergo in ea Trinitatem que Deus est, inquiramus. Ecce igitur mens meminit se, intelligit se, diligit se. Hoc si cernimus, cernimus Trinitatem; non tamen ipsum Deum, sed imaginem Dei. Hic enim quedam apparet Trinitas, memorie scilicet, intelligentie et amoris. Hec igitur tria, ut ait B. Augustinus, non sunt tres uite, sed una uita non tres mentes, sed una mens et una essentia. Aequalia enim sunt, et sese inuicem capiunt. Capiuntur  enim et a singulis singula, et a singulis omnia. Memini enim me habere memoriam, intelligentiam et uoluntatem; et intelligo me intelligere, et uelle atque meminisse. Ecce illius summe unitatis atque Trinitatis Dei, ubi una est essentia et tres persone, imago est humana mens, licet impar. Mens autem pro animo ipso accipitur, ubi est illa imago Trinitatis. Proprie uero mens dicitur, ut ait B. Augustinus, non anima ipsa, sed quod in ea est excellentius. In mente naturaliter diuinitus instituta quisquis uiuaciter prospicit, et quam magnum sit; in ea tantum potest etiam sempiterna, incommutabilisque natura recoli, conspici, concupisci. Reminiscitur Deus per memoriam, intuetur per intelligentiam,  amplectitur per dilectionem. Profecto inuenit mens illius summe Trinitatis imaginem.

uerum tamen caueat ne hanc imaginem ab eadem Trinitate, que Deus est, factam, ita ei comparet, ut omnino existimet similem; sed potius in qualicunque ista similitudine magnam quoque dissimilitudinem cernat. Quod breuiter ostendi potest. Homo unus per illa tria meminit, intelligit et diligit; qui tamen nec memoria est, nec intelligentia, nec dilectio, sed habet hec tria. Unus ergo homo est, qui habet hec tria; nec tamen ipse est hec tria. In illius uero summe simplicitate nature que Deus est, quamuis unus sit Deus, tres tamen persone sunt Pater et Filius et Spiritus sanctus, et he tres unus Deus. Aliud itaque Trinitas  est res ipsa  in re alia, aliud imago Trinitatis, propter quam imaginem et illud in quo fiunt hec tria, imago dicitur, scilicet homo: sicut imago dicitur et tabula et pictura, que est in ea; sed tabula nomine imaginis appellatur propter picturam, que est in ea. Itaque in ista imagine Trinitatis non sunt hec tria unus homo, sed unius hominis sunt. In illa uero Trinitate summa, cuius hec imago est, non unius Dei sunt illa tria, sed unus Deus, et tres sunt ille,  non una persona. Illa enim tria non sunt homo; sed hominis sunt, uel in homine. Sed nunquid possumus dicere Trinitatem sic esse Deo, ut aliquid Dei sit, et non ipsa sit Deus? absit ut hoc credamus! dicamus ergo in mente nostra imaginem Trinitatis, sed exiguam et qualemcunque esse, que summe Trinitatis ita gerit similitudinem, ut ex maxima parte sit dissimilis. Sciendum uero, quod hec trinitas mentis, ut ait B. Augustinus, non propterea Dei est tantum imago, quia sui meminit mens, et intelligit, ac diligit se; sed quia potest etiam meminisse, et intelligere, et amare illum a quo facta est. Mens itaque rationalis considerans hec tria, et illam unam essentiam in qua ista sunt, et extendit se ad contemplationem Creatoris, et uidet  unitatem in Trinitate, et Trinitatem in unitate. Intelligit enim unum esse Deum, unam essentiam, unum principium; et uidet quia absque sapientia non sit, et ideo intelligit eum habere sapientiam, que ab ipso genita est. Et quia sapientiam suam diligit, intelligit etiam ibi esse amorem, id est Spiritum sanctum.

Ecce descripsimus uobis, o Iudei, que sit imago Dei, scilicet memoria, intellectus et dilectio; et quia corpus hominis non est ad imaginem Dei factum, sed anima; et quid sit habere in se imaginem Dei, uidelicet reminisci, intelligere, et diligere suum factorem. Iam superius B. Fulgentio exponente, satis ostensum est uobis, quia idcirco in prima  creatione dixit Deus: Faciamus hominem ad imaginem et similitudinem nostram, quia trinus est in personis, et unus in essentia. Deus igitur Pater de nullo genitus Deo, unum uerbum genuit de seipso, per quod omnia creauit ex nichilo. Natus est enim de Patre sine initio Deus uerbum, et eadem, qua ipse naturaliter eternus est, diuinitate ceternum. In ipso igitur uerbo quod Deus Pater non fecit, sed eternaliter ex sua substantia genuit, Faciamus hominem ad imaginem et similitudinem nostram dixit. Ad confirmandum etiam tam idoneum testimonium, tamque sufficienter expositum; et ne amplius inde dubitetis, o Iudei, Dauid prophetam ad medium deducamus, et de hac eterna Patris Dei locutione, qua omnia creauit ex nichilo, quid nobis  dixerit, reuerenter audiamus.

Semel, inquit, locutus est Deus, duo hec audiui; quia potestas Dei est, et tibi, Domine, misericordia; quia tu reddes unicuique iuxta opera sua . Contrarium uidetur Deum semel loqui, et duo audiui. Quid est etiam quod legitur in Apostolo: Multifariam, multisque modis olim Deus loquens patribus in prophetis ? Sed inter homines multis modis loquitur Deus; apud se autem semel, quia unicum uerbum genuit, per quod omnia fecit, et in quo simul omnia disposuit. Nolo uos obliuioni tradere, o Iudei, quia hec est oppositio mea, quod Deus omnipotens trinus est in personis, et unus in essentia; uos autem dicitis quia Deus sicut est una essentia, ita et una persona. In hoc ergo quod diuinam  essentiam, solam unam personam esse dicitis, Deum habere Filium negatis: et, sicut ait Ioannes euangelista: Qui Filium negat, nec Patrem habet . Pro certo igitur sciatis, quia ceternum Deo Patri negatis Filium, nequaquam Deum Patrem habere poteritis propitium. Sed si forte odio Christiani nominis mihi non creditis, saltem prophetarum sententiis fidem accommodare debetis. Diligenter itaque auscultate, et ad eruditionem uestram audita memoriter retinete, ut credentes unum Deum in Trinitate, ad ipsius amorem possitis pertingere.

Dicat igitur Dauid propheta ad eruditionem nostram: Semel locutus est Deus. Quod B. Augustinus exponens, ait: »Semel locutus est Deus, quia  unicum uerbum genuit, per quod omnia fecit. Alia etiam duo que Propheta audiuit, sunt potestas et misericordia, de quibus omnes Scripture, et propter que lex et prophete sunt, propter que etiam ipse Christus a Deo Patre ad redemptionem mundi missus est, et sancti apostoli. Potestas ergo timeatur, misericordia ametur; nec pro misericordia potestas contemnatur; nec pro potestate de misericordia desperetur.« Semel igitur locutus est Deus Pater, id est uerbum eternaliter genuit, in quo omnia fecit atque disposuit. Hoc est illud uerbum, o Iudei, de quo pastores uestri  qui custodientes uigilias noctis supra gregem suum ad inuicem  dixerunt: Transeamus usque Bethlehem, et uideamus hoc uerbum, quod factum est, quod Dominus ostendit nobis . Moneo uos, o Iudei, ut quod isti pastores fecerint, qualiter crediderint, Deumque glorificauerint, studiose audiatis. uenerunt, inquit euangelista, festinantes; et inuenerunt Mariam, et Ioseph, et infantem, eumdem scilicet uerbum Deo Patri ceternum pro liberatione humani generis in tempore caro factum. uidentes autem cognouerunt de uerbo, quod dictum erat illis de puero hoc. Sed quid fecerunt pastores? Reuersi sunt glorificantes et laudantes Deum in omnibus, que audierant et uiderant, sicut dictum est ad illos .

Horum itaque uestigia, o Iudei, bonorum operum  gressibus sequimini. Horum exemplo Christum uerum Deum et uerum hominem brachiis uere fidei et dilectionis amplectimini. Horum imitatione Christum naturaliter cum Deo Patre et Spiritu sancto unum uerum Deum esse credite. Simili deuotione ipsum uerum Deum in personis trinum, et in essentia unum, in operibus suis laudate et glorificate in perpetuum. Hoc uerbum quod ante omnia secula a Deo Patre genitum est, et in utero uirginis caro factum, non tantum ineffabile est, uerum etiam, ut ait Magister Petrus super illum locum psalmi: Semel locutus est Deus, nomen eius est ineffabile, quod scribebatur in lamina aurea sumni pontificis, et erat Tetragrammaton, id est quatuor litterarum, que sunt: IOTH, HE, uAU, BETH, id est principium  passionis uite iste. Nomen autem ex his litteris constat, ut quidam tradunt. Est ia, ia, ie, ie, quod dicitur ineffabile; et quia, cum cetera nomina Domini rem ineffabilem significent, hoc ineffabiliorem rem designat iuxta litterarum interpretationes. Ac si diceret: Iste, cuius est hoc nomen, est principium uite per Adam amisse, et hoc per humilitatem passionis. Quid autem mirabilius, quam quod patiendo, moriendo nos a morte liberauit? Dicitur autem ineffabile nomen, ut ait B. Isidorus  , non quia dici non potest, sed quia finiri sensu et intellectu humano nullatenus potest; et idcirco, quia de eo nichil digne dici potest, ineffabile est. Ineffabilis est ergo uerbi generatio, cuius etiam nomen ineffabile est.

 Iste tamen Propheta aliquid inde capiens, dicit: Semel locutus est Deus, id est eternaliter uerbum genuit, in quo omnia disposuit. Hoc uidit iste Propheta, ut ait B. Augustinus, eleuatus super omnia, et transcendens angelos, et ad liquidum perueniens, ubi unus unum genuit. Inter que omnia duo hec audiuit in alto, quo transiliuit. Quasi diceret: Non a me hoc dico, sed audiui raptus ad uerbum Dei Patris unigenitum. Que? Hoc scilicet, quia potestas Dei est, id est unigeniti Dei et hominis filii, qui non tantum in se potestatem habet, uerum etiam aliis confert, quia, ut ait Apostolus: Non est potestas cuisque, nisi a iusto Deo . Ipsum enim constituit Deus Pater super omnia opera manuum suarum. Unde ipse ait in Euangelio:  Data est mihi omnis potestas in celo et in terra . Sequitur: Et tibi, Domine, misericordia; quia tu reddes unicuique iuxta opera sua . Apud Christum ergo est potestas, et misericordia, quia ipsi Deus Pater omne iudicium commisit. Timenda est ergo hec potestas; quia potest saluare pios et damnare impios. Diabolus quedam potestas est, et plerumque uult nocere, et tamen non potest: tantum enim impellit parietem inclinatum, quantum accipit potestatem; quoniam qui dat tentatori potestatem, ipse prebet tentato misericordiam. Non enim est potestas nisi a Deo; ipse enim est in omnibus et super omnia. Noli dicere quare Deus dat tantam potestatem diabolo,  ut non det econtra potestatem  ? Deus qui dat potestatem, habet equitatem. Noli ergo timere inimicum: tantum enim facit quantum accipit potestatis.

Ecce audistis, o Iudei, quia semel locutus est Deus, eternaliter scilicet genuit uerbum ex seipso, per quod omnia creauit ex nichilo. Per ipsum Deus Pater omnia continet, gubernat, et regit; per ipsum ab eterna damnatione humanum genus redemit  . Sed idem Dei Filius, cum sit Deus eternus et uerus, et cum Patre secundum diuinitatem naturaliter unus Deus, secundum quod ipse dicit: Ego et Pater unum sumus ; idem pro nobis  est homo factus uerus et plenus. In eo uerus, quia ueram habet ille humanam naturam; in eo uero plenus, quia et carnem humanam suscepit, et animam rationalem. Idem tamen unigenitus Deus secundo natus est, semel ex matre. Natus est enim de Patre Deus uerbum; natus est de matre uerbum caro factum. Unus igitur est, atque idem Deus Dei Filius natus ante secula, et natus in seculo; et utraque natiuitas, unius est Filii Dei: diuina, secundum quam Creator in forma Dei ceternus Patri Deus est; humana, secundum quam semetipsum exinaniens et formam serui accipiens , non solum in conceptu materni uteri semetipsum, dum homo fieret, eadem seruilis forme susceptione formauit, uerum etiam de eodem  matris utero idem Deus factus homo exiuit, et in cruce idem Deus homo factus pependit, et in sepulcro idem Deus homo factus iacuit, et ab inferis idem Deus homo factus die tertia resurrexit; sed in sepulcro secundum solam carnem idem Deus iacuit, et in infernum secundum solam animam descendit: qua de inferis ad carnem die tertia reuertente, idem secundum carnem qua in sepulcro iacuit, de sepulcro resurrexit, et quadragesimo post resurrectionis die idem Deus homo factus in celum ascendens; in dextera Dei Patris sedet , inde in finem seculi ad iudicandum uiuos et mortuos est uenturus.



§ III.---

Dauid rex et propheta, Spiritus sancti organum,  testimonium perhibet, quod Christus uerus Deus, et uirginis filius est sine initio de Deo Patre, et in seculo de uirgine matre. Ex Genesis testimonio, Dominus a Domino, scilicet Filius a Patre; ex Zacaria, Dominus missus ad gentes pro sue diuinitatis gloria; etsi consilium, id est eius aduentum contempserint. Isaia testante, eum uerum Deum, et uerum hominem in fine temporum. Considerat ulterius, quid de illius sex nominibus ac de diuinitate, qua eidem Deo Patri ceternus est, idem propheta dicat. Dauid introducitur ad Christi eternam et ineffabilem eius natiuitatem. Admonet ex Isaia, ut, relicta superstitione Iudaica, catholicam fidem deuote suscipiant, cum secundum eum septem mulieres eum apprehenderunt. Testimonio Dauidis subiungit eternam natiuitatem, qua Christus est sibi eternus. Quam pulchre concludit, cur prorsus nulla lingua de immensa ista generatione nec perfecte dicere potest, nec sufficienter  aliquid loqui. Testimonium inducit ad Christi temporalem natiuitatem ex Christifera uirgine ex eodem propheta.

Audite igitur, o Iudei, que dico; audite que pro salute uestra moneo. Si liberari ab eterna damnatione cupitis, necesse est ut Christum sine initio de Deo Patre, et in seculo de uirgine matre natum esse fideliter credatis; si illum in presenti uita negaueritis, eternam damnationem nequaquam euadere poteritis. Ipse enim, ut supra dictum est, uiuos et mortuos iudicabit, et incredulos condemnabit. Unde ipse ait in Euangelio. Qui me confessus fuerit coram hominibus, confitebor et ego eum coram  Patre meo, qui est in celis; et quicunque negauerit me coram hominibus, denegabitur coram angelis Dei . Pro certo itaque scitote, o Iudei, quia si illum in presenti seculo cum Patre, et Spiritu sancto unum et uerum Deum esse non credideritis, iudicium eius nequaquam euadere poteritis in futuro. Si illius gratiam in presenti uita adepti non fueritis, eius iram nullatenus in futura fugere ualebitis. An forte supradictis testimoniis ex toto non est incredulitas adhuc expulsa a cordibus uestris? Sed si forte patrum uestrorum cecitate prepediti, adhuc de Christo, quod uerus Dei Filius sit, dubitatis, ad uestram perfidiam superandam alios ex gente uestra testes introducemus. Si igitur adhuc aliis testibus indigetis, Dauid gentis uestre rex et  propheta, qui uere organum sancti Spiritus exstitit, accedat, et Christo quod uerus Dei et uirginis Filius sit, testimonium perhibeat.

Dixit Dominus Domino meo, inquit, Sede a dextris meis; donec ponam inimicos tuos, scabellum pedum tuorum . Dicit ergo, o infelices Iudei, quis est iste Dominus Dauid, cui Dominus dixit, sede a dextris meis? Procul dubio Dominus Pater dixit Domino Filio, qui uere est cum eo unus Deus et Dominus, ut a dextris eius sederet, donec inimicos illius scabellum pedum eius poneret. More nostro loquitur Propheta, cum ait: Dixit Dominus Domino meo: Sede a dextris meis, scilicet, ut homo instruatur: non enim ore protulit, sed dixit re, id est generatione.  Ac si apertius Propheta diceret: Dixit Dominus, id est Deus Pater eternaliter disposuit, Domino meo, id est Filio qui Dominus est, et cum Deo Patre unus uerus Deus. In hoc quod dicit, Dominus Domino idem nomen repetendo, personas discernit, et unam naturam ac potentiam personarum ostendit. Item quod ait, Domino meo, hoc Deitatis indicium est. Dum uero ait, sede, duo notat, scilicet eum post laborem passionis quiescere et conregnare. Ac si diceret: Sede a dextris meis, id est conregna equalis mihi, ut per dexteram accipiatur equalitas quam habet Christus cum Patre. Donec ponam inimicos tuos, scabellum pedum tuorum, id est donec subiectos tue diuinitati faciam illos: per quod subiectio plena notatur. Hoc autem quotidie  et paulatim agitur et perficitur in conuersis. Ponam, inquit, inimicos tuos, uolentes uel nolentes, scabellum pedum tuorum, id est tibi subiectos uoluntate, uel necessitate.

Deberent ista sufficere uobis, o Iudei, ut, relicto errore diuturne infidelitatis et suscepta ueritate Christiane religionis, sanctam Ecclesiam intrare possetis; sed si adhuc ista uobis non sufficere dicitis, nec Dei Filium cum Patre et Spiritu sancto unum uerum Deum esse credere uultis, ad uestram perfidiam confutandam, et ad nostre fidei ueritatem cumulandam, ex ueteris Testamenti libris alia atque alia introducemus testimonia

  Dicite, infelices Iudei, qui in diuina essentia tres personas esse negatis, quis Dominus pluit ignem a Domino in Sodomis? sic enim in Genesi legitur · Et pluit Dominus super Sodomam et Gomorrham sulphur et ignem a Domino . In qua sententia, o miseri Iudei, et quasi infidelitatis duritia lapidei, non dubitetis Christum secundam esse personam in Trinitate. Nam quis est ille Dominus a Domino, nisi procul dubio Filius a Patre, qui in hunc mundum ab eodem Patre est missus? Quo testimonio Deitas Filii, quam naturaliter a Deo Patre habet, ostenditur, et distinctio personarum clare demonstratur. Item si Christus Dominus non est, dicite, o Iudei, quis est ille Dominus exercituum,  qui a Domino exercituum mittitur, ipso dicente Zacaria: Hec dicit Dominus exercituum: Pro gloria misit me ad gentes, que exspoliauerunt uos: qui enim tetigerit uos, tanget pupillam oculi eius. Quia ecce ego leuo manum meam super eos et erunt prede his qui seruiebant sibi; et cognoscetis quia Dominus exercituum misit me . Cuius est ergo hec uox, o Iudei, nisi Iesu Christi Saluatoris mundi? Cum ergo omnipotens Deus ab omnipotenti Deo se missum esse denuntiat, Dei Patris se absque dubio Filium esse demonstrat. Missus est autem ad gentes pro gloria diuinitatis, quam ab eterno habuit apud Patrem, quia seipsum exinaniuit formam serui accipiens, factus obediens usque ad mortem . Et ut sciatis, o Iudei, quia uera sunt que dicuntur,  ipse etiam Dei Filius ad consolationem Ecclesie sue, quam proprio sanguine redempturus erat, in consequentibus ita loquitur, dicens: Lauda et letare, filia Sion; quia ecce ego uenio, et habitabo in medio tui. Et applicabuntur gentes multe, per fidem uidelicet, ad Deum in die illa, et erunt mihi in populum, et habitabo in medio tui; et scies quia Dominus exercituum misit me ad te . Ac si apertius ad consolationem Ecclesie sue Dei Filius a Deo Patre missus loqueretur, dicens: Lauda et letare, filia Sion, id est filia speculationis; quia ecce ego uenio, iuxta illud, exiui a Patre, et ueni in mundum ; et habitabo in medio tui, dicit Dominus  Unde est illud: Post hec in terris uisus est, et cum hominibus conuersatus est ; et applicabuntur  gentes multe, per Euangelium meum, ad Dominum, id est ad Patrem, in die illa; et tunc erunt mihi in populum peculiarem, sicut et Patri, et habitabo in medio tui: unde in Euangelio legitur: Ecce ego uobiscum sum omnibus diebus, usque ad consummationem seculi . Et ex hoc scies, o Ecclesia, quia Dominus exercituum, id est Pater misit me Filium suum in hunc mundum ad te.

Supra dictis testimoniis, o Iudei, nullo modo contradicere potestis, nec debetis; et idcirco Dei et uirginis Filium ad redemptionem humani generis iam olim uenisse in hunc mundum, non dubitare,  sed prompta uoluntate credere debetis. Sed uos, o miseri et infelices, semper contra Dominum contentiose egistis, et idcirco locum sanctum et gentem perdidistis, ac per uniuersum mundum uelut homicide et reprobi dispersi estis. Unde uos satis competenter Dauid propheta in psalmis increpat, dicens: Illic trepidauerunt timore, ubi non erat timor , id est damnum temporalium rerum trepidastis. Timuistis enim perdere regnum terrenum, ubi non erat timendum; et non timuistis perdere celum, ubi erat timendum. Dixistis enim: Si dimittimus Christum sic, omnes credent in eum, et uenient Romani, et tollent nostrum locum et gentem . Tunc ergo, o miseri, consilium inopis confudistis , humilem scilicet aduentum Christi contempsistis;  et ideo cunctis sub celo nationibus in captiuitate traditi estis.

Aduentus Christi ideo consilium dicitur, quia quos uocabat, non ut in presenti seculo, sed in solo Deo spem suam ponerent, admonebat. Unde et Isaias consiliarium uocat eumdem Dei et uirginis Filium, dicens: uocabitur nomen eius admirabilis, consiliarius, Deus fortis, pater futuri seculi, princeps pacis . Consilium itaque secundum humanitatem inopis, scilicet pauperis Christi, qui ad uos liberandos uenerat, confudistis, id est recipere noluistis; imo, quod est infelicius, illi mala pro bonis reddidistis, dum eum cruci sine causa affixistis: et unde maiorem illi reuerentiam exhibere  debueratis, inde eum amplius contempsistis. Et quid dicam uobis, o gens praua atque peruersa? Nullatenus intra numerum reliquiarum Isrel, que saluande sunt, computari poteritis, nisi per eumdem Dei et uirginis Filium, cuius consilium confudistis, id est in humilitate positum contempsistis. Procul dubio nisi illum in ueritate confessi fueritis, nisi ei ueram fidem exhibueritis, nisi ipsum cum Deo Patre et Spiritu sancto unum Deum uerum esse credideritis, ad societatem electorum eius pertinere minime poteritis. Dicite, o infelices, Quis dabit ex Sion salutare Isrel ? uos quippe consilium Christi confudistis; sed tamen Deus Pater dabit salutare Isrel, id est Christum ex progenie Iudeorum secundum carnem descendentem, quia saluabit reliquias  Isrel, Iudeos uidelicet in se credentes; ipse quippe in claritate et maiestate uenturus est ad iudicium. Iste ergo in futuro fideles suos saluabit, iste captiuitatem plebis sue in secundo aduentu suo conuertet, diabolo, qui populum eius captiuauerat, in profundum inferni retruso. Tunc utique cum filiis Ecclesie exsultabit Iacob, et letabitur Isrel in Domino, in nomine sancte Trinitatis Christi baptismate suscepto.

Et ut credatis, o Iudei, uera esse que dicuntur; et quia non est nobis in alio aliquo salus , nisi in eodem Iesu Christo Dei et uirginis Filio, Isaie prophete, cui omnino contradicere non potestis, probamus testimonio. ueniet, inquit, ex Sion,  qui eripiat, et auertat impietates ab Iacob . Sufficiunt uobis ista, o Iudei, an adhuc ad uestram perfidiam conuincendam, et catholice fidei ueritatem roborandam, plures atque idoneos ex lege et prophetis introducemus testes? Facilius enim sol accumbit, quam nos testium copia deseret. Si igitur nefanda conspiratione adhuc presumitis dicere, quod Christus non sit uerus Dei Filius, Isaias propheta urbane elegantie informatus accedat; et Christo quod uerus Deus ante omnia secula, et uerus homo in fine temporum de uirgine natus sit, uobis contribulibus suis audientibus, nobis testimonium dicat.

Paruulus, inquit, natus est nobis, et filius datus est nobis . Dic etiam nobis, o Isaia propheta,  de eius uirtute, et gloria, et nomine, si, reuelante Spiritu sancto, aliquid nosti? Et factus est, inquit, principatus super humerum eius; et uocabitur nomen eius, admirabilis, consiliarius, Deus fortis, pater futuri seculi, princeps pacis. Multiplicabitur eius imperium, et pacis non erit finis. Iste itaque paruulus Christus est, qui ut nos redimeret ab omni iniquitate, et mundaret sibi populum acceptabilem, sectatorem bonorum operum , natus est nobis. Paruulus natus est nobis in seculo de uirgine matre; et filius datus est nobis, ineffabiliter ante omnia secula genitus a Deo Patre. Paruulus natus est nobis, in seculo, homo scilicet uerus ex femina. Filius datus est nobis, Deus scilicet uerus ex Deo Patre genitus ante  omnia secula, Deus Filius datus est nobis a Deo Patre, et a seipso, uidelicet, ut nos redimeret de durissimo diaboli imperio. Paruulus natus est nobis secundum carnem, qui contra antiquum hostem pugnauit pro nobis saluandis; Filius Dei sola gratia datus est nobis. Idcirco iehsu Christus secundum humanitatem paruulus natus est nobis, qui secundum suam diuinitatem in sinu Patris magnus est et laudabilis nimis  quia per seipsum, id est in sua diuina essentia hominibus non poterat agnosci, et unde nobis consuluit, inde despectionem tulit; quia infirmitatem, quam pro nobis suscepit, homo superbus despexit. Ob hoc ergo infirma et stulta mundi, ut ait Paulus, elegit Deus, ut fortiora et sapientiora, per que non cognoscebatur, confunderet .  Sicut cibum fortem inualidus infans capere non potest, nisi prius a matre editum  in lactis succum uertatur, ut quod in cibo non potuit uti, sugendo potetur in lacte per carnem; ita et nos cum essemus infirmi ad concupiscendam eternitatem uerbi, factum est ipsum uerbum caro, ut enutriti per carnem, fortioresque effecti cibum solidum, id est uerbum Domini cum Patre sempiternum contemplando, et angeli satiaremur.

Sequitur: Et factus est principatus super humerum eius. Ideo principatus eius super humerum illius dicitur; quia crucem propriis humeris sibi portauit; et quia titulum regni super humeros, et  super caput eius Pilatus scripsit. Sic enim ipse quamuis gentilis ait: Hic est iehsu Nazarenus, rex Iudeorum . Igitur principatus illius super humeros eius crux est, propter quam exaltauit eum Deus secundum quod homo est, et dedit illi nomen, quod est super omne nomen, ut in nomine Iesu omne genu flectatur celestium, terrestrium et infernorum . Cum enim duceretur ad passionem, portauit sibi crucem, in qua, secundum quod homo est, meruit principatum, celestium uidelicet, terrestrium et infernorum.

Iam audistis, o Iudei, quale testimonium de Christi humanitate, et diuinitate, eiusque principatu, quo eum Deus Pater, secundum quod de uirgine natus est, super omnia opera manuum suarum constituit,  Isaias propheta Spiritu sancto edoctus protulerit. Quid etiam de illius sex nominibus, ac de diuinitate, qua eidem Deo Patri ceternus est, dicat, uos moneo, ut diligenter audiatis. uocabitur, inquit, nomen eius, admirabilis, consiliarius, Deus fortis, pater futuri seculi, princeps pacis. Ac si apertius diceret: uocabitur nomen eius, admirabilis, id est Deus et homo, quod est inauditum; consiliarius, scilicet magni consilii angelus; Deus, id est Creator omnium; fortis, cui nemo potest resistere; pater futuri seculi, permanens sine fine; princeps pacis, qui fecit utraque unum, et reconciliauit nos Deo et angelis. Sequitur: Multiplicabitur eius imperium, et pacis non erit finis. Ac si diceret: Per predicationem  apostolorum eorumque successorum multiplicabitur eius imperium intra sanctam Ecclesiam, uidelicet multitudo fidelium; et pacis sanctorum eius, licet ad modicum pro fidei defensione tribulentur, tamen non erit finis. Super solium Dauid, et super regnum eius sedebit, ut confirmet illud, et corroboret in iudicio et iustitia. Quasi diceret: Populum quem Dauid suo temporali rexit imperio, ipse Dei ac uirginis Filius ad eternum transferet regnum, illudque confirmabit ut amplius peccare non possit; et super illud amodo et usque in sempiternum, id est in secula seculorum regnauit.

Sufficiunt uobis tanti testes, o Iudei, de Christo quod uerus Dei Filius sit, et uerus filius uirginis; an etiam uultis, ut ad repellendam de cordibus uestris  omnem ambiguitatem, alios introducamus? Credite mihi, o gens perfida, nec dubitetis, quia, caritate cogente, libenter sustineo hunc laborem, ut uos, Deo annuente, perducere possim commonendo ad ueram fidem. Si igitur adhuc in mente uestra dubietas residet, nec integre creditis; et an Christus ante partum uirginis fuerit, dubitatis; Dauid testis fidelis accedat et de eterna ineffabilique eius natiuitate, quid Deus Pater in psalmis dixerit, nobis audire cupientibus, exponat.

Tecum principium, inquit, in die uirtutis tue, in splendoribus sanctorum, ex utero ante luciferum genui te . Ac si Deus Pater apertius Filio sibi ceterno, et cequali diceret: Tu es filius meus per naturam, quia tecum est mihi principium: non  dicam tibi mecum, ne alicui posterior me uidearis. Ego et tu unum principium sumus omnium; quod non hic uidet, et uidebitur; in die uirtutis tue in splendoribus sanctorum, id est in eternitate, ubi uirtus diuina conspicitur, non ab aliis, sed a sanctis, quando in resurrectione erunt splendidi ut angeli Dei. uel ita loquitur Deus Pater: Iam dominaris, o Christe Fili, sed in die spiritalis uirtutis tue, scilicet in futuro, tecum erit mihi principium: hoc etiam semper est, sed non uidetur; tunc autem uidebitur, ut ait B. Augustinus, cum Christus, qui olim uisus est in forma serui, uidebitur a mundis cordibus in forma Dei, a quo uisu tolletur impius, ne uideat gloriam Dei. Dico, in die uirtutis tue scilicet in splendoribus sanctorum, id est quando sancti  erunt in splendore fulgentes, sicut sol in regno Patris ; tunc, ut ait B. Augustinus, cum eo erit principium, et modo principium est, scilicet Pater cum Filio, sed tunc uidebitur qualiter principium est cum eo, quia tunc similes ei uidebunt eum, scilicet immortales et impassibiles uidebunt eum sicuti est . uiderat Philippus secundum formam serui: et obiurgatus, eo quod in Filio non agnosceret Patrem, quem querebat uidere, dicens: Domine, ostende nobis Patrem, et sufficit nobis, audit: Qui me uidet , non tantum formam serui, sed qualem me absconditis mentibus, et qualem me uidendum perficio sperantibus, uidet et Patrem. Hoc autem modo credendum est, ut tunc  uideatur. Unde et Philippo dicitur: Non credis quia ego in Patre, et Pater in me est ? Quasi diceret: Quem uidere nondum potes, crede ut uidere merearis Filium cum Patre, et in Patre, qualiter Pater cum eo principium est. Hec autem uisio uita eterna est. Unde et ipse Dei et uirginis Filius Patri loquitur in Euangelio: Hec est autem uita eterna ut cognoscant te, solum Deum uerum, et quem misisti Iesum Christum . Sequitur: Ex utero ante luciferum genui te. Ac si Deus Pater alloqueretur, dicens: Ex utero, id est ex occulta et secreta substantia mea, genui te ineffabiliter, et hoc ante luciferum, id est ante omnia tempora. Lucifer, qui nuntiat diem seculo, eminens stella, ut ait B. Augustinus, ponitur hic pro omnibus stellis et sideribus,  tanquam pars pro toto; per que sidera et tempora intelliguntur, quia in signis et temporibus posita sunt, sicut legitur in Genesi: Fiant, inquit Deus, luminaria in firmamento celi, et diuidant diem a nocte, et sint in signa, et tempora, et dies, et annos, ut luceant in firmamento celi et illuminent terram .

Ecce audistis, o Iudei, quod Dominus noster iehsu Christus ante omnia tempora ex Dei Patris eterna essentia ineffabiliter natus sit: et quod eidem Deo Patri ceternus est et cequalis: eternus est enim, et sine nascendi initio, quia per ipsum Deus Pater omnia creauit ex nichilo. Iterum, iterumque uos moneo, o Iudei, ut incredulitate radicitus expulsa de cordibus uestris; de illius etiam  temporali natiuitate, qua de uirgine sine peccato natus est, quid uobis Isaias dixerit, diligenter audiatis.

In die illa, inquit, erit germen Domini in magnificentia et gloria, et fructus terre sublimis, et exsultatio his, qui saluati fuerint de Isrel . Propheta quippe his uerbis uestram predicat conuersionem, ut, relicta Iudaici populi superstitione, deuota mente suscipiatis catholicam fidem. Ac si apertius diceret: In die illa, id est postquam uenerit plenitudo temporis, reliquie Isrel salue fient . Quare? Quia erit, uidelicet, germen Domini in magnificentia et in gloria. Et fructus terre sublimis, Dei scilicet et uirginis Filius eleuabitur super colles, id est super omnes sanctos, et  super omnes angelorum ordines, et super omne quod creatum est, iuxta illud Psalmiste: Domine Dominus noster, quam admirabile est nomen tuum in uniuersa terra . Et ab eo erit exsultatio his qui saluati fuerint, id est qui crediderint, de Isrel . Et tunc erit, omnis qui relictus fuerit in Sion, id est in Ecclesia que Deum contemplatur, et pacis uisione fruitur, et residuus in Ierusalem; per Euangelium scilicet Christi reliquie Isrel ad Deum conuertentur, et per baptismum pristino errore deposito a peccatis purgabuntur. Sanctus uocabitur, id est Christianus a Christo, omnis qui scriptus est in uita, id est in libro uite in celesti Ierusalem.

Scitote itaque, o Iudei, quod nullo modo, ut sepe testatus sum, cum reliquiis Isrel, que saluande  sunt, poteritis saluari, nec omnino filiis Ecclesie aggregari, nisi per ipsum Dei et uirginis Filium, quem audistis in magnificentia et gloria sublimatum, id est a Deo Patre coronatum, et super omnia opera manuum suarum constitutum. Ipse plenus est gratia et ueritate ; in ipso sunt omnes thesauri sapientie et scientie Dei absconditi : ipse est enim inter omnes homines solus uir perfectus, quia non homo purus est, sed uerus homo, et uerus Deus: sine peccato enim conceptus est et natus, et in mundo inter homines conuersatus , nec unquam in ore illius dolus est inuentus . De quo Salomon Ecclesiam figurate laudans, ait: Nobilis in portis uir eius, cum sederit, scilicet  in iudicio, cum senatoribus terre , cum patriarchis uidelicet et prophetis, et apostolis et cum ceteris Ecclesie doctoribus. De hoc etiam uiro Zacariam prophetam dixisse credimus: ECCE uIR ORIENS NOMEN EIUS . De hoc etiam uiro Isaias propheta typice loquens, ait: Apprehendent septem mulieres uirum unum in die illa, dicentes: Panem nostrum comedemus . Ac si apertius diceret: Apprehendent septem mulieres, id est septem dona sancti Spiritus, uidelicet, spiritus sapientie, et intellectus, spiritus consilii, et fortitudinis, spiritus scientie, et pietatis, et spiritus timoris Domini , uirum unum, scilicet Christum, qui solus inter homines sine peccato apparuit; in die illa, scilicet quando incuruabitur altitudo  uirorum, id est nobilitas generis; quia nemo nisi per Christum iram Dei effugere poterit.

Ideo in hoc loco dona sancti Spiritus mulieres dicuntur, quia nemo Deo generatur, nisi per Spiritum sanctum. Et non dicitur una mulier, sed pluraliter mulieres dicuntur, quia dona sancti Spiritus plura sunt. Recte ergo dicitur, apprehendent septem mulieres, id est septem dona sancti Spiritus, uirum unum, scilicet Christum, in die illa, id est in die noue gratie; quia in ipso habitat omnis plenitudo diuinitatis corporaliter . De quo Ioanni Baptiste dicitur: Super quem uideris Spiritum descendentem, et manentem, hic est qui baptizat in Spiritu sancto . He supradicte septem uirtutes, septem oculi sunt, de quibus in Zacaria sic  legitur: Super lapidem unum septem oculi sunt, et in uno candelabro aureo lucerne septem, et suffusoria septem . Sequitur: Panem nostrum comedemus, et uestimentis nostris operiemur ; quod est Spiritum sanctum equaliter cum Patre et Filio possidere omnia, et nichilo indigere. Tantummodo, inquiunt, inuocetur nomen tuum super nos, ac si septem uirtutes Spiritus sancti Christo dicerent: A te nominentur Christiani qui nostra habitatione cupiunt perfrui. Aufer opprobrium nostrum, ne amplius uidelicet fetore uitiorum expulse a cordibus hominum sepe cogamur mutare hospitium.

Idcirco ad uos, o Iudei, toties reuertor loquendo, quia uestre infelicitati nimium condoleo. uolo  tamen a uobis scire utrum deposita infidelitatis mortifera obstinatione Christum cum Deo Patre et Spiritu sancto unum naturaliter Deum esse creditis? an forte malitie et nequitie ueneno crapulati adhuc de illius eterna natiuitate dubitatis? Iam procul dubio tot idoneis testibus conuicti, tot uerissimis rationibus instructi, perfidiam uestri antiqui erroris relinquere, et ueram fidem deuota mente debueratis suscipere. Sed si iterum de eius eterna natiuitate, qua Deo Patri ceternus, et consubstantialis est, testimonium queritis, Dauid sanctus accedat, et ea que sub eiusdem Filii Dei persona Spiritu sancto edoctus in psalmis prompsit, uobis dubitantibus, nobis uero firmiter credentibus, ac deuote audire cupientibus dicat: Dominus dixit  ad me: Filius meus es tu, ego hodie genui te . Ac si Deus Pater eidem ceterno, sibique cequali Filio apertius diceret: Tu es filius meus per naturam, et consubstantialis ineffabili genitura, et uere; quia ego ceternus hodie, id est eternaliter genui te. Quasi diceret: Non est noua ista generatio, sed eterna. Hodie presentem significat, et quod eternum est, semper est.

Interea, uolo uos scire, o Iudei, quia de Deo nulla prorsus lingua perfecte loqui potest, nec sufficienter aliquid dicere. Excedit enim diuina essentia omnem sermonem, et omnem superat sensum, atque omnem uincit intellectum, non solum hominum, sed etiam angelorum. Quid enim homo de Deo digne ac sufficienter dicere poterit, qui se ipsum integre  non cognoscit? Cum ergo homo loqui de Deo nititur, quis de quo? Homo de Deo, mortalis de immortali, uisibilis de inuisibili, mutabilis de immutabili, opus de opifice, creatura de Creatore, factura de factore, paruus de immenso, temporalis de eterno, humilis de altissimo, plasmatus e limo de illo qui creauit omnia ex nichilo. Et quamuis ueraciter ita sit, uidelicet quod aliquis adhuc mortalis de Deo sufficienter nichil dicere possit, tamen utcunque de eterna Christi natiuitate, qua illum Deus Pater ante omnia tempora sibi ceternum et consubstantialem genuit, plura ac satis idonea ex lege et ex gente uestra uobis protulimus testimonia; ita ut cognita ueritate que Christus est, nichil ultra querere, nec amplius repugnare, nec tam euidenti  assertioni resistere debeatis.

Sed si forte de eius temporali natiuitate, qua de uirgine natus, et a Deo Patre, qui illum uoluit incarnari pro nobis, secundum humanitatem minor est, testimonium queritis, Dauid propheta accedat, et quid Deo Patri loquens de illo in psalmis ante multa tempora gratulanter cecinit, ad nostram fidem et gloriam magis magisque cumulandam, et uestram perfidiam omnino destruendam, iterum dicat. Minuisti eum, inquit, paulo minus ab angelis; gloria et honore coronasti eum, et constituisti eum super opera manuum tuarum . Ac si patenter Psalmista Deo Patri loqueretur, dicens: Pro humani generis redemptione minuisti eum, qui  est caput omnium fidelium; minus ab angelis, quia passibilis, mortalis; sed paulo, quia in aliis superat angelos, quibus imperat. Dico, minuisti eum, o sanctissime Pater, paulo; sed postea coronasti eum gloria, id est corporis corruptibilis claritate; et honore, ut omnibus sit uenerabilis. Et bene ait, coronasti, quia circulus mundi, qui est quasi corone similis, ad fidem eius uenit. Et constituisti, id est stabilisti, eum super opera manuum tuarum. Quia ergo angeli sunt opera manuum Dei, et super eos constitutus est Unigenitus Dei Filius; sequitur, omnia subiecisti sub pedibus eius, id est sub dominio et potestate ipsius.

Interea moneo uos, o Iudei, ut non pigri, sed solliciti et peruigiles sitis ad audiendum testimonia  de diuinitate et incarnatione Christi. Que quidem testimonia uos non solum libenter, imo libentissime deberetis audire, que, caritate cogente, me non piget uobis exponere. Magnum certe gaudium in Domino uobiscum habere potero, cum uos fidei et caritatis uinculo Ecclesie filiis inseparabiliter coniunctos uidero.



§ Iu.---

Post admonitionem qua admonet Christum humani generis Redemptorem habentem naturalem et eternam a Deo Patre diuinitatem, et ex uirgine matre naturalem substantiam; ex Danielis dictis ostendit Christum iam uenisse; imo et tempus aduentus, et annos eius enumerat. Conuocat  Christi occisores ad ueram penitentiam; introducitur denique Dauid ad ueram Christi diuinitatem et humanitatem ostendendam; ita et Nathan promittens Dauidi germen iustum. Adducitur Isaias cum Ieremia attestante, quod quem Deus Pater ex se ipso genuit, ex immaculata uirgine carnem suscepit; in qua eum Deus Pater supra omne quod per seipsum creauit, regem constituit; et ex Gabrielis testimonio Dominus noster iehsu Christus declaratur Altissimi Filius, et ante omnia secula genitus, in eternum regnaturus. Prosequitur semper uirginis Marie humilitatem cum eiusdem interrogatione ad Angelicam salutationem; quia, etsi fieri posse credidit, quomodo fiat, querit; et celestis nuntii responsionem declarans, Christi conceptionem, ac beatissime uirginis obumbrationem explicat.

Audistis itaque, o Iudei, uirginis Filium secundum  humanitatem paulo minus ab angelis minoratum; audistis illum gloria resurrectionis, et in celum ascensionis a Deo Patre coronatum, et super omnia manuum eius constitutum; gloriam uidelicet, quam Dei Filius eternaliter cum Deo Patre habuit, hanc idem homo de uirgine natus temporaliter a Deo Patre accepit. Credite igitur, o Iudei, Christum humani generis Redemptorem, naturalem atque eternam de Deo Patre habere diuinitatem, et naturalem de uirgine matre carnis habere substantiam. »Factus est itaque mediator Dei et hominum homo Christus iehsu non alter in humanitate et alter in Deitate, sed in utraque natura idem unus est: nec purus homo conceptus est, nec purus homo  est natus; nec postea, ut ait B. Isidorus in libro Sententiarum , meritum ut Deus esset accepit.« Moneo uos, o Iudei, qui usque in presens tempus Filium Dei negatis, ut ea que de illius diuinitate atque humanitate dicuntur, non surda aure, sed sollicita intentione audiatis. Deus uerbum manens in immutabili essentia, que illi cum Patre et Spiritu sancto ceterna est, assumpsit carnem pro salute humana, in qua, ut ait B. Isidorus, »impassibilis pati, et immortalis mori, et eternus ante omnia secula  temporalis possit ostendi. Mediator Dei igitur et hominum homo Christus iehsu, ut ait B. Isidorus, quamuis aliud sit ex Patre, aliud ex matre; non tamen alius est ex Patre, et alius ex uirgine; sed ipse eternus ex Patre, ipse temporalis  ex matre; ipse qui fecit, ipse qui factus est. Ipse de Patre in celo sine matre, ipse de matre in terra sine patre; ipse Conditori templum, ipse conditor templi; ipse actor operis, ipse opus actoris; manens unus de utraque et in utraque natura, nec naturarum copulatione confusus, nec naturarum distinctione geminatus.«

Sufficiunt uobis, o Iudei, ex lege et gente uestra tot testimonia tamque idonea, ut suscipientes fidem, Iesum Christum cum Deo Patre et Spiritu sancto unum et uerum credatis esse Deum? an adhuc mentem uestram antique incredulitatis duritia  occupat? Sed si forte dicitis, quia Christus, de quo hec omnia prophetarum presagia cecinerunt, nondum uenit, sed illum exspectatis, ut ueniat, Danielem prophetam in medium introducam, qui non solum Christum uenturum predicat, quod omnibus prophetis commune est, sed etiam tempus aduentus eius aperte ostendit, et annos numerat, et manifeste illius signa pronuntiat. Dic, sancte Daniel, nobis iam per Dei gratiam fidelibus, et Iudeis adhuc dubitantibus; dic testimonium de Christo, ne in sua malitia perseuerantes, cum Antichristo pereant, quem pro Christo circa finem mundi uenturum exspectant. Dic, Daniel, uir desideriorum, quid tibi ab angelo in uisione de Christi aduentu fuerit reuelatum; et tuo uerissimo presagio conuince Iudeos  in sua diuturna incredulitate perseuerantes, sicut conuicisti seniores impudicos, falsa aduersus innocentem Susannam obiicientes, eamque morti tradere nitentes .

Ecce, inquit, uir Gabriel . . . uolans tetigit me in tempore sacrificii uespertini . Non enim uiri sunt angeli, sed in specie uirorum apparent hominibus, sicut Abrahe ad quercum Mambre tres uiri sunt uisi, qui utique uiri non erant: de quibus Scriptura ait: Tres uidit, et unum adorauit. Unde et Saluator loquitur in Euangelio: Abraham exsultauit, ut uideret aiem meum: uidit, et gauisus est . Angelus Grece, Latine nuntius interpretatur. uir ergo, Gabriel nomine, uolans, et prophete  futura prenuntians, angelum fuisse credimus. Gabriel quippe in linguam nostram uertitur fortitudo uel robustus Dei. Unde eo tempore quo erat Dominus nasciturus et inducturus bellum demonibus et de mundo triumphaturus, angelus Gabriel nuntiauit Marie illius natiuitatem. Recte igitur Gabriel, id est fortitudo Dei dicitur, qui ad predicandum tempus aduentus Christi prophete oranti, et Dei secreta scire cupienti a Domino mittitur. Congrue siquidem angelus fortis fortissimum Christum ad redemptionem humani generis uenturum prenuntiat, qui Christus ab initio creationis diabolum de celo proiecit, et in humanitate positus eumdem fortiter ac rationabiliter expugnauit, et ad ultimum in profundum inferni precipitauit:  de quo gratulabundus Psalmista ait: Dominus fortis et potens: Dominus potens in prelio .

Sed iam quid angelus Gabriel Danieli dicat audiamus. O Daniel, inquit, nunc egressus sum, ut docerem te. Tu ergo animaduerte sermonem, et intellige uisionem. Septuaginta hebdomades abbreuiate sunt super populum tuum, et super ciuitatem sanctam tuam, ut consumatur preuaricatio, et finem accipiat peccatum, et deleatur iniquitas, et adducatur iustitia sempiterna, id est Christus, et impleatur uisio et prophetia, et ungatur Sanctus sanctorum . Que scilicet septuaginta hebdomades, si a tempore Danielis enumerentur, procul dubio Sanctus sanctorum, qui est Christus, olim uenisse cognoscitur,  Hebdomada namque in sacris eloquiis septem annis terminatur, dicente Domino ad Moysen: Numerabis septem hebdomadas annorum, id est septies septem, que simul faciunt annos quadraginta nouem . A tempore itaque Danielis prophete usque ad Christi natiuitatem plus quam septuaginta hebdomades sunt.

Itaque, o infelices Iudei, iam natus est Christus, quem dudum prenuntiauit sermo propheticus. Forte, o miseri, ideo illum uenisse credere non uultis, quia uos eum sine causa cruci affixistis. Ipse quippe uos de Aegyptiaca seruitute potenter ac misericorditer liberauit; mare Rubrum siccis pedibus transire fecit; per diem columna nubis, per noctem uero columna ignis deserti ignotum uobis iter ostendit;  manna pluentibus nubibus sine labore manuum uestrarum sufficienter pauit; contra hostes pro uobis pugnauit; terram promissionis lacte et melle manantem uobis in possessionem tradidit ad ultimum uero ipsum a Deo Patre uobis de celis specialiter missum, ad hoc uidelicet, ut uos qui iam diu a uia ueritatis idolis seruiendo recesseratis, ad cultum ueri Dei, cuius ipse est naturaliter Filius, et cum quo in unitate Spiritus sancti est unus uerus Deus, predicando, cecos illuminando, mortuos suscitando, et cetera miracula faciendo reuocaret, non solum audire contempsistis, sed quod est multo grauius, multoque infelicius turpissime morti tradidistis, eiusque ori mellifluo fel et acetum porrexistis. Satis ergo stulte egistis, quia cui in omnibus obedientes  esse debueratis, non solum rebelles exstitistis, uerum etiam pro immensis beneficiis opprobria atque conuicia intulistis. Unde ipse per Prophetam de uobis conqueritur, dicens: Retribuebant mihi mala pro bonis; sterilitatem anime mee . Et quia ueram uitam, que ipse est, sine causa morti tradere conati estis, eterne morti uos ipsos destinatis: se ipsum occidit, qui uitam exstinguere molitur.

Sed quamuis tam grauissimum sacrilegium commiseritis, tamen si ueraciter penitueritis, si illum in ueritate confessi fueritis, si ei ueram fidem exhibueritis, si illum in toto corde etiam obortis lacrymis deprecati fueritis, plenam ab eo procul dubio  indulgentiam consequi poteritis: misericors est enim et benignus, et uere penitentibus ad parcendum paratus. Ipse quippe uos misericorditer ad penitentiam inuitat, dicens: Conuertimini ad me et salui eritis . Unde etiam ipse per Ezechielem prophetam non solos uos, sed etiam omnes in se sperantes consolatur dicens: Non est uoluntatis mee mors impii, sed ut conuertatur, et uiuat . Ideo utique in se sperantes saluare potest, quia uerus Deus et uerus homo est. uerus quippe Deus est, quia a Deo Patre exiuit; uerus homo, quia ex progenie Dauid sine peccato humanum corpus accepit. Sed si adhuc mihi credere non uultis, si meis monitis nondum fidem accommodatis, si meis iustis exhortationibus assensum non prebetis,  si me odio nominis Christi audire contemnitis, si in uestra perfidia perseuerare disponitis et de eodem Iesu Christo Domino nostro, quod naturaliter uerus Dei Filius sit ad uestram confusionem dubitatis, uos moneo, ut ea que Dauid propheta de illius diuinitate atque humanitate ante multa tempora cecinit, placata aure audiatis.

Dic, sancte Dauid, dic testimonium de Christi diuinitate, quo incredulam Iudeorum gentem ad ueram fidem possis conuertere. Ait enim: Nunquid Sion dicet: Homo et homo natus est in ea; et ipse fundauit eam Altissimus . Quasi diceret: Gloriosa dicta sunt de te , id est de illa ciuitate; et hoc etiam miraculum accidit in ea, scilicet quod homo natus est in ea; et ipse fundauit eam, qui uere  Deus altissimus est. Notandum quod, ut ait magister Petrus, Sion carnalis est Synagoga, Sion spiritalis est sancta Ecclesia. Homo itaque natus est in Sion, id est in Synagoga, hoc est, in gente Iudaica, et in ciuitate Ierosolyma patiendo, idem homo factus est humillimus, et idem ipse fundauit eam, quia est fundamentum illius, qui uere est cum Deo Patre, et Spiritu sancto altissimus Deus.

Quid ad hec, o infelices, imo infelicissimi Iudei, quid ad hec dicitis? quid obiicitis? quid respondetis? Procul dubio uicti estis in tantum, ut amplius non repugnare, nec tam manifeste ueritati contradicere debeatis. Natus est ergo Dominus noster iehsu Christus ante omnia secula ineffabiliter ex Deo Patre: natus est in Sion ex uirgine matre. Sed  unde omnia hec supradicta probare potes, o sancte Dauid? Ex hoc uidelicet, quia idem Dominus narrauit in scripturis populorum et principum , id est in Scripturis que directe sunt populis fidelibus, et edite a principibus, scilicet a Moyse et prophetis atque apostolis. Dicite igitur, o gens praua atque peruersa, que nimirum sine rationali consilio estis, et sine spiritali prudentia, dicite quid uerius, quid clarius, quidue apertius de Christi diuinitate simul et humanitate audire potestis? Natus est in Sion uir perfectus, et idem excelsus Dominus. uir, quia homo est natus; excelsus, quia super omnes angelorum choros in dextera uidelicet Dei Patris est exaltatus, cum quo naturaliter secundum diuinitatem  est unus Deus; Dominus, quia omnis creatura, quedam uolendo, quedam nollendo, sub pedibus eius subiecta est.

Quia uos gratis, hoc est, nullo cogente, o Iudei, ad eternum interitum per incredulitatis precipitium tendere uideo, uestris condolens miseriis, idcirco ut uos corrigere possim, copiosa, ac uerissima ex lege et prophetis uobis testimonia obiicio, mihi quidem caritate cogente non pigrum, uobis autem ualde est necessarium. uos igitur pro salute uestra iterum moneo, ut non surda, sed patula aure audiatis, que Deus Pater per Nathan prophetam loquitur ad Dauid de Christo. uade, inquit, et dic Dauid seruo meo: Hec dicit Dominus: Cumque compleueris dies tuos, ut uadas ad patres tuos, suscitabo semen  tuum post te, quod erit filius tuus, et stabiliam regnum eius usque in sempiternum. Ipse edificabit mihi domum, et ego firmabo solium eius in eternum. Ego ero illi in patrem, et ipse erit mihi in filium: misericordiam autem meam non auferam ab eo, sicut ab illo qui ante te fuit. Et stabiliam eum in domo mea; et in regno meo usque in sempiternum: et thronus eius erit firmissimus in perpetuum . Hec omnia quisquis in Salomone putat esse completa, errat. Nam qualiter intelligi potest in Salomone, quod dictum est: Postquam cum patribus tuis dormieris, suscitabo semen tuum post te, quod erit de filiis tuis, et stabiliam regnum eius? Nunquid hoc de Salomone creditur prophetatum? Minime. Ille enim, patre uiuente, regnare cepit: nam hic dicitur:  quia cum completi fuerint dies tui, et dormieris cum patribus tuis, suscitabo tibi semen. Ex quo intelligitur, alium esse promissum, qui non ante mortem Dauid, sed post mortem eius prenuntiatus fuerat suscitandus. Christus est itaque uerus Rex, qui de semine Dauid secundum carnem nasciturus prophetatur; qui etiam Deo Patri edificauit domum, scilicet sanctam Ecclesiam, quam ipse de antiqui hostis seruitute sanctissimi corporis et sanguinis sui pretio misericorditer redemit, et in qua per suos conformes sibi ministros, eidem Deo Patri acceptabiles pro humani generis salute hostias, secundum quod Pontifex factus est in eternum offerre quotidie non desistit.

Ne ergo dubitetis, ita esse ut dicitur, o Iudei,  hortor uos, ut sollicite audiatis quam aperte hoc ipsum Deus Pater per Ieremiam prophetam prenuntiat, dicens: Ecce dies ueniunt, dicit Dominus: et suscitabo Dauid germen iustum, et regnabit rex, et sapiens erit; et faciet iudicium et iustitiam in terra . . . et hoc est nomen, quod uocabunt eum, Dominus scilicet iustus noster . Iste est igitur germen, quod Dauid, cum dormierit cum patribus suis, a Deo Patre promittitur. Est ergo germen iustum Deo Patri uerbum semper ceternum, in tempore autem ex Maria uirgine, que de semine Dauid originem duxit, sine peccato caro factum.

Inter hec autem moneo uos, o Iudei, ut sollicita intentione uos ipsos preparetis ad audienda tam  uerissima de Christo, quod cum Deo Patre et Spiritu sancto unus et uerus Deus sit, prophetarum oracula. Ait enim Isaias propheta, uir scilicet urbane elegantie, preditus sanctitate, uerax in sermone, cui omnino non potestis contradicere: Egredietur uirga de radice Iesse, et flos de radice eius ascendet. Et requiescet super eum Spiritus Domini: spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini . Hec uirga de radice Iesse egressa, uirgo est Maria de radice eius exorta, que genuit florem, Dominum uidelicet Saluatorem. Unde et ipse in Cantico spiritalis amoris de se ipso ait: Ego flos campi, et lilium conuallium . Bene florem se Christus nominat, qui  dum spinas peccatorum eradicat, mentem sponse, id est sancte anime, et pulchritudine iustitie sue exornat, et naribus cordis dum celeste desiderium applicat, interiora anime quasi odore reficit et refecillat.

Iterum, o Iudei, ea que superius Ieremias in sermone Domini dixit, ad memoriam reducamus; ut ex omni parte catholica fides roboretur, et uos, qui usque hodie Christum negatis, in omnibus uictos esse ostendamus. Regnabit, inquit; rex, Dei scilicet et uirginis Filius, et sapiens erit . Hic rex in Apocalypsi secundum Ioannem euangelistam habet in uestimento et in femore suo scriptum: Rex regum et Dominus dominantium . Non solum itaque rex est, sed etiam Rex regum et  Dominus dominantium. Unde ipse in libro Prouerbiorum Salomonis loquitur, dicens: Per me reges regnant, et legum conditores iusta decernunt. Per me principes imperant, et potentes iustitiam decernunt . Nullus procul dubio unquam sine ipso regnum acquisiuit; quia sicut per ipsum Deus Pater omnia creauit, ita etiam per ipsum omnia que in celis, in terris, in mari, et in omnibus abyssis sunt, gubernat, continet et regit. Quod etiam secundum quod de uirgine natus est, uere Rex sit; ipse in psalmo hoc asserit, ubi ait: Ego autem constitutus sum Rex ab eo, uidelicet a Deo Patre, super Sion montem sanctum eius ; id est super sanctam Ecclesiam, quam ipse suo pretiosissimo  sanguine de manu inimici redemit: predicans preceptum eius , id est sanctum Euangelium. Ipse quippe potenter illam ac misericorditer per piissimam passionem et sanctam crucem suam a damnatione perpetua eripuit; ipse per se et deuotos sibi ministros sine intermissione diligentissime eam regit.

Interea moneo uos, o Iudei, ut ueteris ac Noui Testamenti auctoritates, quas ad catholicam fidem confirmandam, et uestram insanam disputationem superandam proferimus, non negligenter, sed prudenter audiatis. Gratanter quippe, imo gratantissime sanctarum Ecclesiarum testimonia debetis audire, que pro catholice fidei defensione et uestra correctione nos cognoscitis proferre. Iterum de  eterno rege Iesu Christo, quid Deus Pater per Ieremiam prophetam superius dixerit, exponendo prosequamur, ut uerum Deum illum ex ceterna eiusdem Dei Patris sui diuinitatis natura, et uerum hominem ex uirginis matris carnis substantia, uobis adhuc dubitantibus, ueraciter demonstraremus. Regnabit, inquit, rex, et sapiens erit . Quod autem de futuro tempore dicitur, regnabit, secundum humanitatem intelligendum est. Ipse, ut iam sepe dictum est, quem Deus Pater ante omnem creaturam ex se ipso genuit; ipse pro humani generis redemptione ex uirginis matris substantia sine peccato humanitatem nostram temporaliter suscepit, in qua eum Deus Pater supra omne, quod per ipsum creauit, regem constituit. Huic simile  est, o Iudei, quod Gabriel angelus semper uirgini Marie de eodem eterno Rege prenuntiauit, dicens: Aue, Maria, gratia plena; Dominus tecum: Benedicta tu inter mulieres . Et adiecit: Ne timeas Maria, inuenisti enim gratiam apud Dominum: ecce concipies in utero, et paries Filium, et uocabis nomen eius Iesum . iehsu Saluator siue salutaris dicitur: Ipse enim saluum faciet populum suum , siue ex circumcisione, siue ex preputio, in uno ouili sub uno pastore; sub se ipso uidelicet, qui est uerus pastor omnium fidelium. Sequitur: Hic erit magnus, et Filius Altissimi uocabitur . Notandum, quia Ioannes Baptista fuit magnus coram Domino; hic autem, scilicet Dei Filius, magnus est, ut Deus et Dei Filius: Ioannes  fuit magnus merito abstinentie, quia uinum et siceram non bibit ; hic uero magnus potentia, quia cum peccatoribus comedit, et a peccatis eos mundauit.

Ut mihi uidetur, o infelices, imo infelicissimi Iudei, corda uestra lapidum duritiam imitantur, que nec legis testimoniis a sue incredulitatis malitia temperantur, nec prophetarum auctoritatibus ad suscipiendam ueram fidem emolliuntur. Non ergo ut homines rationis capaces ad ueram uitam, sed, amissa ratione, ut bruta animalia ad eternam mortem tenditis; dum nec legis et prophetarum tot uerissimis testimoniis, Christo quod uerus Dei et uirginis Filius sit, testimonium perhibentibus,  fidem accommodatis; nec scandalum crucis illius a cordibus uestris expellere uultis. Sed quia, ut dixi, nunc usque ad damnationem uestram preconiis ueritatis irreuerenter resistere presumpsistis; moneo uos, ut ea que Gabriel angelus de eiusdem Redemptoris nostri natiuitate, eiusque uirtutibus semper uirgini Marie genitrici illius superius nuntiauit, humiliter ac solerter audiatis. Nam etsi hactenus prophetarum dictis credere renuistis, Gabrielis angeli oraculo contradicere omnino non potestis.

Ait enim: Ecce concipies in utero, et paries Filium, et uocabis nomen eius Iesum. Hic erit magnus, et Filius Altissimi uocabitur. Aduertite, o miseri, quia Gabriel angelus his uerbis manifestissime Dominum Iesum, id est Saluatorem nostrum et uerum Dei  Patris, et uerum hominis Matris Filium predicat. Ecce, inquit, concipies in utero, et paries Filium. Agnoscite, o Iudei, Christum uerum hominem ueram de carne uirginis assumpsisse substantiam carnis. Sequitur: Hic erit magnus, et Filius Altissimi uocabitur. Reuera magnus, de quo Propheta gratulabundus predixit in psalmo: Magnus, inquit, Dominus, et laudabilis nimis; et magnitudinis eius non est finis . Ad ea que interrogo, o Iudei, uolo ut respondeatis mihi. Ecce audistis, quia secundum humanitatem, naturalem de uirgine matre assumpsit substantiam carnis. Dicite ergo, quis est ille Altissimus, cuius humani generis Redemptor uocitandus dicitur filius? Ipse est procul dubio quem propheta gratulabundus, ac totis uisceribus  exsultans laudat in psalmo, dicens: Confitebor Domino secundum iustitiam eius: et psallam nomini Domini Altissimi . Et iterum: Bonum est confiteri Domino, et psallere nomini tuo, Altissime . Et alibi: Tu Dominus Altissimus super omnem terram: nimis exaltatus es super omnes deos . Est itaque Dominus noster iehsu Christus, testimonio Gabrielis angeli, Dei Patris Altissimi Filius ab eodem Patre ante omnia secula genitus. Ipsum ergo, o Iudei, quem usque hodie polluto ore et obstinato corde negatis, Deum uerum esse credite de Deo uero, et eterno Patri Filium semper esse ceternum. Quod autem in futuro tempore dicitur: Hic erit magnus, et Filius Altissimi uocabitur, non ita intelligendum putetis,  quod Dominus noster iehsu Christus ante partum semper uirginis Marie non fuerit; sed ita hoc potius dictum intelligite, ut ait uenerabilis presbyter Beda, quia potentiam diuine maiestatis, quam Dei Filius eternaliter habuit, hanc idem homo natus ex tempore accepit, ut una in duabus naturis persona esset mediatoris ac redemptoris nostri.

Iterum, o Iudei, ut in omnibus uos uictos esse cognoscatis, moneo, ut que Gabriel angelus de eodem eterno rege Iesu Christo ad eruditionem nostram, imo totius Ecclesie, subiungit, patienter audiatis: Et dabit illi Dominus Deus sedem Dauid patris eius: et regnabit in domo Iacob in eternum; et regni eius non erit finis . Ac si apertius  diceret: Regnabit in presenti, ut uera uita suorum corda per gratiam inhabitans; et regnabit in futuro de exsilio fideles suos ad gloriam uocans. Et ut ait Isaias: Pacis regni eius non erit finis . Unde Psalmista exsultans, dicebat: Beati, qui habitant in domo tua, Domine: in secula seculorum laudabunt te . Hec procul dubio Gabrielis angeli uerba super mel et fauum sunt fidelibus dulciora; ideoque ad memoriam sepius reducenda. Dabit illi Dominus Deus sedem Dauid patris eius, id est Isreliticam plebem, cui Dauid et filii eius temporalis regni gubernacula prebuerunt. Hoc regnum spirituale datum est Christo, quando est dispositum a Deo Patre, ut de semine Dauid incarnaretur, qui illam gentem in perpetuum uocaret  regnum. Et non solum in unam gentem Iudeorum, sed etiam regnabit in domo Iacob in eternum, hoc est in tota Ecclesia, que per fidem et confessionem eiusdem Domini nostri Iesu Christi ad patriarcharum pertinet sortem; siue in illis qui de patriarcharum progenie nati, siue in his qui de oleastro excisi, id est de gentilitate generati et in bonam oliuam insiti, id est in adoptionem filiorum Dei per gratiam suscepti. Hec nimirum Gabrielis angeli uerba non sunt obliuioni tradenda, sed affectu spiritualis dilectionis amplectenda. Ista quippe dulcissima, ac celestis nuntii uerissima oracula audientium mentes letificant, et dum magis ac magis ad memoriam reducuntur, maiorem in cordibus fidelium eterne sapientie dulcedinem generant.  Iterum si placet, o Iudei, supradictum angeli de Christo testimonium ad memoriam reducatur, ut duritia cordium uestrorum ad suscipiendam ueram fidem aliquatenus emolliatur. Et dabit illi Dominus Deus, inquit, sedem Dauid patris eius: et regnabit in domo Iacob in eternum, et regni eius non erit finis. Sedem Dauid, ut supradictum est, regnum Isrelitice plebis appellat, quod suo tempore Dauid, iubente pariter et iubente Domino, fideli deuotione gubernauit. Dedit ergo Deus Pater Domino nostro Iesu Christo sedem Dauid patris eius, quando hunc de genere Dauid incarnari pro nobis disposuit, ut populum, quem Dauid temporali imperio rexit, ipse gratia spirituali ad eternum proueheret regnum. De quo Apostolus ait: Qui eruit  nos de potestate tenebrarum, et transtulit in regnum Filii caritatis sue . Hinc est etiam, quod idem Iudaicus populus diuino admonitus instinctu, cum ille Dei uirginisque Filius pro totius humani generis salute passurus, Ierosolymam properaret, in eius laudem gaudens decantabat, dicens: Benedictus qui uenit in nomine Domini, Rex Isrel . Sequitur: Et regnabit in domo Iacob in eternum, et regni eius non erit finis . Regnat quippe Redemptor noster iehsu Christus in domo Iacob, ut supra dictum est, id est in sancta Ecclesia; in illis uidelicet, qui de patriarcharum stirpe carnis originem duxerunt, siue in illis qui de aliis nationibus carnaliter editi, spiritali lauacro  sunt in Christo renati: in qua domo, id est in sancta Ecclesia regnabit in eternum. Et regni eius, inquit angelus, non erit finis. Regnat quippe Deus et homo iehsu Christus in domo Iacob, id est in presenti Ecclesia, cum electorum corda per fidem et dilectionem suam inhabitans regit, atque ad percipienda superne retributionis dona diuina protectione gubernat. Regnabit in futuro, cum eosdem finito statu temporalis exsilii ad habitationem patrie celestis introducit. In qua domo, hoc est in celesti patria, eius presenti uisione semper admoniti, nil aliud agere, quam eius uacare laudibus gaudent.

Interea moneo uos, o Iudei, ut diligenter ac suauiter audiatis uerba, que beatissima semper uirgo  Maria nuntianti sibi angelo respondit. Ideo dixi semper uirgo, quia ante partum, et in partu, et post partum uirgo permansit. Nam et uos idcirco eam summo affectu diligere, summa ueneratione honorare deberetis, quia ex progenie Abrahe descendit, et Dei omnipotentis Filium genuit, atque post partum inuiolata permansit. Hoc si bene et pie intelligitis, aperte cognoscetis, qua post Christum decus est et honor totius uestri generis. Hanc procul dubio rosam Deus Pater de stirpe Dauid elegit, ex qua dilectissimum Filium suum pro humani generis salute carnem suscipere uoluit. Quamuis hec sanctissima uirgo ex regali prosapia originem duxerit, summum tamen humilitatis et innocentie gradum moribus tenuit, ideoque indubitanter super  omnes mulieres sublimari meruit. Sed iam quid hec sanctissima uirgo, que omni uita sua in uirginitate perseuerare proposuerat, angelo sibi filium nasciturum de Spiritu sancto conceptum euangelizante respondit, o Iudei, in commune audiamus. Quomodo, inquit, fiet istud, quoniam uirum non cognosco ? Cum Sara de promissione Dei risit, et Maria angelo sibi filium promittenti, dixit, quomodo fiet istud, quoniam uirum non cognosco, cur non fiunt mute sicut Zacarias? Ideo uidelicet, quia Sara et Maria non dubitant faciendum quod promittitur, sed requirunt quomodo fiat. Zacarias uero, qui negat se scire, negat se credere, et alium auctorem fidei sue querit, et ideo signum tacendi accepit; quia signa non fidelibus sed infidelibus  dantur. Liquet ergo quod beatissima uirgo Maria faciendum credidit, que, quomodo fiat, querit. Quomodo fiet istud, quoniam uirum non cognosco? Ac si apertius diceret: Quomodo fiet ut concipiam, que in uirginitate permanere disposui? Legerat enim, nec dubitabat uirginem parituram: sciebat etiam, quod compleri oportebat, quod ab angelo prenuntiabatur, sed quia quomodo fieret non legerat, nec ab angelo audierat, quo ordine impleri debeat, requirit; quia hoc mysterium a seculis absconditum, a prophetis non predictum, angelo est reseruatum; quia Isaias propheta, qui hoc predixit, uidelicet quod uirgo in utero conciperet, et filium pareret, apertius non expressit, quo ordine fieret.

 Hoc loco attentius moneo uos, o Iudei, ut non pigeat uos, imo placeat uobis audire ea que Gabriel angelus respondit semper uirgini Marie de Christi natiuitate. Nunc usque legis et prophetarum testimonia audire respuistis, et idcirco uos Deo et legi reos exhibuistis. Testimonium ergo angeli diligenter auscultate, et de Christo quod uerus Deus et uerus homo sit, deinceps nolite dubitare. Certe etsi sanctorum prophetarum testimoniis contradicere ad damnationem uestram hactenus presumpsistis, Gabrielis angeli testimonio contradicere nequaquam potestis. O insipientes et maligni! nescitis quia iuxta Salomonis uocem, non est sapientia, non est scientia, non est prudentia, non est consilium contra Deum ? Quid ergo superbit terra et cinis  ? Qui enim estis uos, qui ueneno malitie patrum uestrorum crapulati, ori Domini contradicitis, eiusque consilium, quod firmiter ante omnia secula et absque ulla retractione statuit perficiendum  dissipare contenditis? Quia igitur Deo qui uocat ea que non sunt, tanquam ea que sunt , superbe repugnatis; eiusque Spiritui sancto, qui per os sanctorum prophetarum a seculis et generationibus hanc Filii Dei et hominis Iesu Christi natiuitatem futuram predixit, ausu peruerso resistitis; absque dubio non ad uitam, sed ad eternam damnationem properatis. Tandem moneo uos ut beatissime uirgini Marie interroganti, quo ordine sine uirili amplexu  filium generaret, et post partum uirgo permaneret, quid celestis nuntius respondit, reuerenter audiatis, et deinceps per omnia uictos uos esse cognoscatis, nec tam perspicue ueritati ultra resistere presumatis.

Spiritus sanctus, inquit, superueniet in te, et uirtus Altissimi obumbrabit tibi. Notandum quia Spiritus sanctus nomen est omnis gratie, que a Deo inspiratur. Superueniens ergo Spiritus sanctus in uirginem, et mentem illius a sorde uitiorum castificauit, ut celesti digna esset partu, et in utero eius sanctum ac uenerabile corpus nostri Redemptoris, sui sola operatione creauit, id est nullo uirili interuenienti attactu carnem de carne uirginis, sacrosanctam de intemerata formauit. Obumbrabit autem  beate Marie semper uirgini uirtus Altissimi, quia Spiritus sanctus cor illius eum impleuit, ab omni estu concupiscentie carnalis temperauit. Emundauit etiam illam a desideriis temporalibus, ac donis celestibus mentem, simul illius consecrauit et corpus. Sequitur: Ideoque et quod nascetur ex te sanctum, uocabitur Filius Dei.  Ac si celestis nuntius apertius diceret, quia de sancti Spiritus sanctificatione concipies, o uirgo Maria, sanctum erit quod paries, et uirginitatem non amittes. Omnes nos in iniquitatibus concipimur, et in delictis nascimur. Quotquot autem, donante Deo, ad uitam preordinati sumus eternam, ex aqua et Spiritu sancto renascimur. Solus uero Redemptor noster pro nobis incarnari dignatus, mox sanctus natus est, quia  sine iniquitate conceptus est.

Possumus sane in eo quod dicitur, et uirtus Altissimi obumbrabit tibi, uenerabili Beda docente, altius de sacramento Dominice incarnationis aliquid intelligere. Obumbrari enim nobis dicimus, cum feruente meridiano sole arborem mediam uel aliud quodlibet umbraculi genus inter nos et solem opponimus, quo ardorem eius nobis uel lucem tolerabiliorem reddamus. Redemptor igitur noster non immerito solis luce uel ardore designatur, qui nos et scientia ueritatis illustrat, et amore sue dulcedinis inflammat. Unde ipse per prophetam dixit: uobis autem timentibus nomen meum orietur Sol iustitie . Cuius uidelicet solis radios  beatissima uirgo Maria suscepit, quando Dominum concepit. Sed idem Sol, id est diuinitas Redemptoris nostri, tegmine se humane nature, quasi umbraculo quodam obtexit, qua mediante, uirginis eum uiscera ferre potuissent, sicque uirtus ei Altissimi obumbrabit, dum diuina Christi potentia et eam presentialiter impleuit, et ut capi ab illa posset, substantia se nostre fragilitatis operuit.

Dedit ergo Deus Pater, o Iudei, Domino nostro Iesu Christo sedem Dauid patris eius, et regnat in domo Iacob, id est in sancta Ecclesia, que, ut dictum est, per fidem eiusdem Dei et hominis Iesu Christi ad patriarcharum pertinet sortem, siue in eis, qui de iisdem patriarchis carne originem duxerunt, siue in nobis, qui de aliis nationibus carnaliter  editi, spiritali lauacro sumus in Christo renati. In eternum, id est in presenti exsilio siue in celo. uerum ergo, imo uerissimum est testimonium, quod superius Deus Pater per Ieremiam prophetam de eodem dilectissimo Filio suo testatus est, dicens: Regnabit Rex et sapiens erit; et faciet iudicium et iustitiam in terra .



§ u.

Christus rex uirginis filius, non solum sapiens, sed et quod gloriosius est, uera est sapientia, quam Deus Pater ex se ipso genuit ante omnia secula, per quam creauit, continet et regit uniuersa. Etsi sapientia, Filius, et non Filia, nominandus. Adducitur Ioannis et pulchrum Fulgentii testimonium. Non creatus sed genitus asserit Salomon. Dauid pulchre testatur, Christum uerum Deum et uerum hominem esse; ex quibus concludit Iudeos falsitatis filios. Per Osee prophetam de eis conqueritur, memorans eterni Patris et Christi erga Iudeos  clementiam. Adducit Deuteronomii sententiam ad eorum reprehensionem. Declarat ex Sapientie libro eorum uenenosas cogitationes, ac sacrilegas operationes, quas malitiose aduersus Christum adinuenerunt. Commendat Sapientie librum. Consulit, etsi eorum predecessores in infernum demersi sint, laborare, ut eternam uitam adipisci possint, ut non sine honore sit eorum senectus.

uolo scire, o Iudei, qui uos Testamenti ueteris libros scire dicitis, quid de huius eterni Regis sapientia in eisdem intelligitis. Ne erubescatis, moneo, in medium proferre quod in eisdem libris de illo legistis, ut agnita ueritate que ipse est, ipsum cum Deo Patre et Spiritu sancto nobiscum unum et uerum Deum fideliter mereamini adorare. Prius tamen oportet uos scire, quia sacre ueteris  Testamenti scripture non ad litteram, sed spiritualiter sunt intelligende. Littera enim occidit, spiritus autem uiuificat  Preterea uos scire oportet quia, dum legem carnaliter obseruatis, nequaquam illam spiritaliter intelligere potestis. Multum etiam uobis ad intelligendum spiritaliter uetus Testamentum nocet, quod mentem uestram malitie et nequitie prauitas possidet. Nam quomodo potestis bona loqui, cum sitis mali? Unde etiam Salomon  ait: In maleuolam animam non introibit sapientia, neque habitabit in corpore subdito peccatis . Pro certo itaque habeatis quia nisi prius lapideam a cordibus uestris incredulitatis duritiam expuleritis, et per sacri  fontis uterum renouati sanctam Trinitatem, Patrem uidelicet et Filium et Spiritum sanctum, unum esse naturalem et uerum Deum credideritis, nequaquam spiritaliter ueteris Testamenti libros intelligere poteritis. Sed quia partim imperitia, partim malitia, partim incredulitatis pertinacia, spiritalis intelligentie cognitionem non habetis, imo  exigentibus culpis illam amisistis, ego, Dei gratia me preueniente, subsequente et comitante, sanctarum ueteris ac Noui Testamenti scripturarum sensus iuxta auctoritatem Catholicorum uirorum qualicunque modulo uobis libenter exponam, ut relicta Iudaice superstitionis perfidia, uerum Deum  esse et uerum hominem Christum credentes, cum Ecclesie filiis ad electorum mereamini pertinere sortem.

Iterum ergo supradictum Dei Patris testimonium, quod de Iesu Christo Filio suo per Ieremiam prophetam superius perhibuit, ad memoriam reducamus, ut uos per omnia, o Iudei, uictos esse ostendamus: Regnabit, inquit, Rex, et sapiens erit  Reuera Rex iste, rex sapiens, imo sapientissimus est, quia ipse est Sapientia Dei Patris, que de se loquitur in Prouerbiis Salomonis: Ego ex ore Altissimi prodiui primogenita ante omnem creaturam . Ego, inquit, Sapientia habito in consilio et eruditis intersum cogitationibus. Meum est consilium et equitas, mea est prudentia,  mea est fortitudo. Mecum sunt diuitie et gloria, opes superbe et iustitia. Melior est fructus meus auro et lapide pretioso, et genimina mea argento electo. In uiis iustitie ambulo, in medio semitarum iudicii, ut ditem diligentes me, et thesauros eorum repleam. Dominus possedit me in initio uiarum suarum, antequam quidquam faceret a principio. Ab eterno ordinata sum, et ex antiquis antequam terra fieret. Necdum erant abyssi et ego iam concepta eram; necdum fontes aquarum eruperant; necdum montes graui mole constiterant; ante colles ego parturiebar; adhuc terram non fecerat, et flumina et cardines orbis terre. Quando preparabat celos aderam, quando certa lege et gyro uallabat abyssos: quando ethera firmabat sursum, et librabat fontes  aquarum: quando circumdabat mari terminum suum, et legem ponebat aquis, ne transirent fines suos: quando appendebat fundamenta terre, cum eo eram cuncta componens; et delectabar per singulos dies, ludens coram eo omni tempore. Ludens, dico, in orbe terrarum; et delicie mee esse cum filiis hominum .

Si diligenter itaque, o Iudei, ad ea que predicta sunt cor apponitis, aperte et absque ulla ambiguitate cognoscitis, quia rex iste, Dei scilicet et uirginis Filius, non solum sapiens, sed quod est gloriosius, ispe est uera Sapientia, quam Deus Pater ex se ipso genuit ante omnia secula, et per quam creauit, continet et regit uniuersa. De angelis, ut ait B. Isidorus in primo libro Sententiarum,   dictum est: Prior omnium creata est Sapientia . Sapientia autem Dei Patris, que Christus est, non est creata, sed ineffabiliter ante mundi constitutionem ex Deo Patre genita; per quam ipse Conditor et rector omnium seculorum ex nichilo creauit omnia. De hac eterna Sapientia, que non est creata, sed eternaliter genita, que Christus est, iehsu filius Sirach Ierosolymita nepos Iesu Sacerdotis magni in capite libri sui, quem Ecclesiasticum uocamus, sic ait: Omnis sapientia a Domino Deo est, et cum illo fuit semper, et est ante euum . Et post pauca: Sapientiam  Dei precedentem omnia quis inuestigauit? . Et iterum: Radix sapientie cui reuelata est, et astutias illius quis agnouit? . Quia, uidelicet nec homo in terra, nec in celo angelus ad plenum scire potest, qualiter radix sapientie precedens omnia, que Christus est, ante omnia secula ex Deo Patre sit genita. Omnia enim cum Deo Patre et Spiritu sancto penetrat, continet et gubernat. Est enim in illa (ut in libro Sapientie legitur , spiritus intelligentie, sanctus, unicus, multiplex, subtilis, mobilis, discretus, incoinquinatus, certus, suauis, amans bonum, acutus, qui nichil inhibet bene fieri, humanus, benignus, stabilis, securus, omnem habens uirtutem, omnia prospiciens, et qui capit omnes spiritus, intelligibilis, mundus. Omnibus  enim mobilibus mobilior est sapientia; attingit autem ubique propter suam munditiam. uapor est enim uirtutis Dei, et emanatio quedam est claritatis omnipotentis Dei sincera; et ideo nichil inquinatum in illam incurrit. Candor est enim lucis eterne, et speculum sine macula Dei maiestatis, et imago bonitatis illius. Et cum sit una, omnia potest; et permanens in se, omnia innouat; et per nationes in animas sanctas se transferens, amicos Dei et prophetas constituit.

Quid ad hec dicitis, o Iudei? Quid ad supradicta respondetis? Tot sibi uerissimis testibus indubitanter concordantibus; tot sibi auctoritatibus ueteris ac Noui Testamenti ueraciter conuenientibus; tot sibi apostolorum et euangelistarum preconiis,  quod Christus uerus Deus et uerus homo est, firmiter asserentibus, est ne incredulitas omnino expulsa a cordibus uestris? an adhuc cecitate diuturne malitie uestre prepediti, ueritati, que Christus est, resistere contumaciter disponitis? Certe diu est, quod iam tot uerissimis disputationibus superati, tot authenticis rationibus conuicti, superstitionem Iudaice obseruationis, que olim in Christo finem accepisse cognouistis, a cordibus uestris debueratis expellere, et Christum uerum esse Deum et uerum hominem credere, sine quo ad Deum Patrem nullatenus potestis pertingere. Nolo uos, o Iudei, tam facile obliuioni tradere, que iste sapientissimus rex, Dei scilicet et uirginis Filius,  superius in Prouerbiis Salomonis de se ait: Ego ex ore Altissimi prodiui primogenita ante omnem creaturam . Christus ergo naturaliter Dei Patris est Sapientia, et ex ore eiusdem altissimi Patris sui prodiuit primogenitus ante omnem creaturam, per quem ipse Deus Pater ex nichilo creauit omnia. Forte dicitis, o Iudei; si Christus Dei Sapientia est, quare uocatur Filius, et non filia? Ad quod nos respondemus, quod duabus ex causis Filius uocatur et non filia. Prima uidelicet, quia honorabilius est nomen Filii, quam filie. Secunda, quia non in persona filie, sed in persona Filii dignatus est nasci de uirgine.

Hec itaque uerissima ac dulcissima Filii Dei uerba ad nostram fidem confirmandam, et uestram  adamantinam perfidiam superandam, o Iudei, iterum iterumque sunt replicanda. Ego, inquit, ex ore Altissimi prodiui primogenita ante omnem creaturam. Diligenter attendite, o Iudei, ut ab hac sanctissima ac profundissima lectione non recedatis uacui. In hoc ergo quod Dei Sapientia que Christus est, dicit, se ex ore Altissimi prodire, ostendit, se naturaliter unius eiusdemque substantie esse cum Patre. In hoc uero quod subiungit, primogenita ante omnem creaturam, demonstrat se ab eterno cum Deo Patre fuisse, et non creatam, sed creatricem esse. Hoc etiam B. Ioannes euangelista in initio huius sermonis de Christo, qui uere Sapientia Dei est, affirmat, dicens: In principio erat uerbum, et uerbum erat apud Deum, et Deus erat uerbum.  . Ac si apertius diceret: Christus Dei Filius in principio, id est in Deo Patre, qui est principium sine principio, erat uerbum; et illud uerbum erat apud eumdem Deum Patrem suum, qui eum genuit ex se ipso; et Deus erat uerbum: et uterque, scilicet Deus Pater et Deus uerbum, non erant duo dii, sed naturaliter unus et uerus Deus. Hoc erat in principio apud Deum. Omnia per ipsum facta sunt, et sine ipso factum est nichil.

Manifestissime patet, o Iudei, hoc uerbum, quod in principio erat, et apud Deum erat, et Deus erat, et per quod Deus Pater fecit omnia, et sine quo factum est nichil, non esse creaturam, ut uos irreuerenter dicitis, sed Creatorem. Diligenter itaque audite, o Iudei, ueritatis uerba, ut Christum, qui  ueracissima ueritas est, cum Deo Patre et Spiritu sancto unum naturaliter Deum credentes, ad eterna possitis pertingere gaudia. Certissime ergo credite quia Deus Pater hoc uerbum non creauit nec fecit, sed ex sua naturaliter essentia genuit, per quod omnia ex nichilo creauit. Nequaquam per ipsum Deus Pater omnia creasset, si creatura esset. Sed si forte meis salutaribus monitis non uultis prebere assensum, saltem B. Fulgentium audite episcopum, uirum scilicet sapientia et sanctitate preclarum, exemplar bonorum operum, in Christi Ecclesia constitutum, et de uerbi eternitate, quod Christus est, non proterua, sed benigna mente illius suscipite testimonium.

»Est, inquit, hoc uerbum, quod Deus Pater ab  eterno genuit ex seipso, non quod desit prolatum, sed quod permanet natum. Non transitorium, sed eternum; non factum ab eterno Patre, sed genitum; non solum genitum, sed etiam unigenitum. Unum quippe uerbum Deus Pater, ut dictum est, genuit de seipso, per quod omnia creauit ex nichilo. In hoc igitur quod Deus Pater per illud uerbum omnia fecit, ostenditur quia ipse non fecit uerbum, sed genuit. Illud ergo uerbum de Deo Deus est, de Creatore Creator est: unde in se naturaliter habet esse. quod Pater est. Natus est itaque de Patre Deo Filius Deus, alter in persona, non alius in natura. Est itaque Filius semper cum Patre, semper de Patre, semper in Patre; semper apud Patrem, cum quo illi una est naturalis immensitas; semper cum Patre  cum quo illi una est naturalis eternitas; semper de Patre, de quo illi est naturaliter eterna natiuitas; semper in Patre, cum quo illi est una naturaliter equalis diuinitas.«

Interea uos moneo, o Iudei, ut hoc uerissimum de Christi eternitate ac diuinitate testimonium a B. Fulgentio prolatum, non dormitando in mentis malitia negligenter uel pigre audiatis, sed uigilando, credendo et amando, attentius illud pro salute uestra animo recondatis. Est itaque, ut supra dictum est, semper in Patre Filius, in Deo Deus. Est alter quidem ille, qui Pater est, alter, qui Filius est. Neuter tamen alter Deus, quia et Pater et Filius unus est Deus. Quapropter quando de Patre Deo, et Filio Deo nascitur sermo, digne dicimus alterum  esse Patrem, et alterum Filium, et nichilominus digne dicimus unum Deum esse Patrem et Filium. Cum enim dicimus alterum esse Patrem et alterum Filium, discretas personas Genitoris Genitique monstramus; cum uero dicimus unum Deum esse Patrem et Filium, ipsam unam naturam indiscrete diuinitatis ostendimus. Altera est ergo persona Genitoris et Geniti; sed una est natura Genitoris et Geniti?

Nolo, o Iudei, ut ea que B. Fulgentio de Christi eternitate et diuinitate docente, audistis, facile obliuioni tradatis; sed memoriter ad eruditionem uestram semper teneatis. Ait enim: »Unum quippe uerbum Deus Pater genuit ex seipso, per quod omnia creauit ex nichilo.« Et adiecit: »Illud uerbum de Deo Deus est, de Creatore Creator est. Natus  est itaque de Patre Deo Filius Deus, alter in persona, non alius in natura. Est etiam semper apud Patrem, semper cum Patre.« Hoc etiam B. Ioannes euangelista testatur, dicens: In principio erat uerbum, et uerbum erat apud Deum, et Deus erat uerbum .

Quid ad hec dicitis? quid respondetis, o Iudei? quid obiicitis? Ecce quam ueraciter conueniunt sibi testes ueritatis. Ecce quam efficaciter conuincunt falsa argumenta uestre disputationis, uerissimis testimoniis catholicam fidem corroborant, et uestre obiectionis assertionem frustratam insinuant. uerissima ex ueteris ac Noui Testamenti libris testimonia proferunt, quibus uos indubitanter  filios falsitatis esse ostendunt, Catholice Ecclesie fidem omnimodis confirmant, et superstitionis uestre perfidiam, o Iudei, ex toto euacuant. uos polluto ore et infido corde dicitis, o infelices Iudei, quia Christus non est a Deo Patre genitus, sed creatus. Ille autem, qui ueraciter Dei Patris Sapientia est, de seipso testatur, dicens: Ego ex ore Altissimi prodiui primogenita ante omnem creaturam . Notate diligenter, quia non dixit primo creata, sed primogenita ante omnem creaturam. Manifeste itaque apparet quia Sapientia, quam Deus Pater non ex alia materia nec inter ceteras creaturas creauit, sed ex se ipso ante omnem creaturam genuit, non est creata, sed creatrix. Quod ipse Dei Filius, qui uere est hec Sapientia Dei Patris, de qua loquimur,  in eisdem Prouerbiis testatur, dicens: Quando Deus appendebat fundamenta terre. Cum eo eram cuncta componens, et delectabar per singulos dies, ludens coram eo omni tempore . Cum enim Dei Sapientia, que Christus est, non facta nec creata, sed ante omnem creaturam genita, se dicit cum Deo Patre cuncta componere, id est creare et ordinare, et coram eo ludere omni tempore, patet procul dubio ipsam non creari, sed cum Deo Patre cuncta creasse.

Testimonium etiam Dei Patris, o infelices Iudei, in oppositione uestra mentitos uos esse comprobat, dum Christum, quem non Creatorem, sed creaturam asseritis, uerum Deum et uerum hominem per Psalmistam laudat, dicens: Eructauit cor meum  uerbum bonum, dico ego opera mea Regi . His uerbis, Deus Pater commendat Christum secundum utramque naturam, et prius secundum diuinam, dicens: Cor meum eructauit uerbum bonum, ne putaremus Deum Patrem indiguisse coniugio in generatione Filii sui, ostendit nobis generationem ipsam non ab alio, sed a se factam, sic dicens: Cor meum, id est intima substantia mea et omne secretum meum, eructauit, id est genuit, uerbum bonum, scilicet mihi equale et consubstantiale. Eructauit, inquit, cor meum uerbum bonum. Quasi diceret, non de extrinseco coniugio genui illud, sed de corde, sicut homo generat consilium de corde, antequam sit quod facturus est, consilium est. Consilium uero Patris Filius est, quem ante omnem  creaturam ex se genuit. Et est sensus: Cor meum eructauit uerbum, scilicet ex plenitudine mea et secreta essentia genui uerbum, id est Filium qui dicitur uerbum, quia per eum Pater notus est mundo. Hoc etiam uerbum dicitur bonum, quia Dei Filius in natura sua solus cum Patre et Spiritu sancto bonus est. Unde ipse ait in Euangelio: Nemo bonus, nisi solus Deus , Est etiam bonum hoc uerbum, quia per eum omnia bona facta sunt, et nichil mali. Sequitur: Dico ego opera mea Regi. Ac si apertius diceret, dico, id est uerbum profero. Idem dicit hic quod prius dixerat, sed addit, opera mea Regi, ubi in ipso uerbo omnia opera Dei esse dicit. Unde Ioannes euangelista ait, quod factum  est, scilicet in tempore, in ipso uita erat , ut nichil sit in opere, quod non prius fuerit in consilio. Ac si aperte dicat: Dico ego opera mea Regi, id est uerbum eternaliter gigno, cum quo et in quo omnia dispono, antequam sint in opere. Idem etiam uerbum Deus Pater uocat linguam, dicens: Lingua mea calamus scribe uelociter scribentis . Quasi diceret: Non solum dispono omnia cum eo, sed etiam per eum loquor, quia ipse est lingua mea, ipse est etiam calamus. Ut enim scriba nichil sine calamo, nec calamus sine scriba operatur, sic cooperantur Pater et Filius. Et nota quia non sono, qui transit, comparat uerbum, sed scripto, quod manet, ut ostendat Filium ceternum esse Deo Patri. Scribe, dico, uelociter scribentis, quia non  unum post aliud, sed omnia simul in uno eterno uerbo Deus Pater disposuit.

Ecce quam aperte tot uerissimis sanctarum Scripturarum auctoritatibus uos, o miseri et miserandi Iudei, in uestra obiectione uictos esse, ac per omnia mentitos comprobamus, qui dixistis Christum non ex Deo Patre ante omnia secula fuisse genitum, sed ex tempore creatum. Concordant itaque sibi, Spiritu sancto docente, testes ueritatis, et, ut supra diximus, indubitanter comprobant uos filios esse falsitatis. Recte quippe uos filios falsitatis dicimus, quia uos per omnia falsos esse probamus. Quomodo non estis filii falsitatis, qui legem non obseruatis, nec Euangelium recipitis? Miror etiam quare uos esse filios Abrahe iactatis, cum ab ipso  patriarcha sanctissimo degeneres sitis. Qua fronte uos illius filios esse dicitis, qui fidem eius non tenetis, imo, quod est damnabilius, blasphemando illam negatis? Ipse quidem sancte Trinitatis, ut ait B. Isidorus, primus cultor exstitit; quapropter illum Deus Patrem multarum gentium per fidem constituit. Si ergo, o insipientes et maligni Iudei, ueraciter filii Abrahe uultis esse, fidem Abrahe tenete, ut per hanc uitam in sinu illius mereamini requiescere. Unusquisque illius dicitur esse filius, cuius doctrinam sequitur. uos igitur qui sancte Trinitatis fidem, quam Abraham tenuit, non tenetis, non Abrahe, sed filii diaboli estis. Quomodo non ex patre diabolo estis, qui tres personas, quas Abraham  fide et operibus confessus est, uos diuinam essentiam blasphemando esse negatis? Patet nimirum quia ad eternam mortem sine ulla momenti interpositione tenditis, qui Christum, qui cum Patre et Spiritu sancto uera uita est, negatis. Unde ipse per prophetam Osee nobis, qui eum brachiis fidei, et caritatis ardentissimo amplectimur amore, de uobis iuste conqueritur, dicens: ue, inquit, eis, quia recesserunt a me; uastabuntur, quia preuaricati sunt in me. Ego redemi eos; et ipsi locuti sunt contra me mendacium . . . . Ego erudiui eos, et confortaui eorum brachia: et ipsi in me cogitauerunt malitiam. Reuersi sunt, ut essent absque iugo; facti sunt quasi arcus dolosus .

Nisi ergo, o Iudei, fidem, que est in Christo  Iesu, deuota mente susceperitis, erit uobis in presenti seculo ue, id est multiplex tribulatio et in futuro eterna damnatio. Itaque, qui ab eo idola adorando recessistis, moneo uos, ut ad ipsum fideliter in eum credendo accedatis. Non uidetis, o miseri, quia iam completum est, quod ipse minatus est uobis? Nonne iam a rege usque ad mendicum uastati estis, et cum magno dedecore de promissionis terra expulsi atque omnibus, que sub celo sunt, regionibus dispersi, imo etiam , cunctis per orbem nationibus seruituti addicti? Sic enim ait uobis ipse iustissimus Iudex: uastabuntur. Quare, Domine Iesu Christe, uastabuntur  Iudei, quos de Aegypto eduxisti, et in terra quam patribus eorum promisisti, ad seruiendum nomini tuo collocasti? Ideo uidelicet quia recesserunt a me idola colendo, et preuaricati sunt in me, uitulos aureos et argenteos adorando, et meum pactum transgrediendo, quo  dixi: Non facietis uobis deos alienos, nec adorabitis eos . Ac si Deus et homo iehsu Christus apertius diceret: Reuera ego redemi eos ex Aegypto, et liberaui de manibus fortissimorum regum, qui eis in uia restiterant, et de multis tribulationibus; et adduxi in terram optimam, et ipsi contra me locuti sunt mendacia, dicentes: Non habemus regem nisi Cesarem . Et iterum: Tu de te ipso testimonium perhibes: testimonium tuum non est uerum . Sequitur: Et ego erudiui eos, per Moysen scilicet et Aaron, et per ceteros ueritatis prophetas Spiritu sancto edoctos, ut me cum Deo Patre et Spiritu sancto unum et uerum naturaliter Deum esse crederent, timerent atque diligerent, bona facerent a malo recederent; que sibi fieri uellent aliis facerent, que sibi nollent aliis non inferrent: et cum plenitudo temporis ueniret, me pro humani generis salute de uirgine nasciturum, pro mundi redemptione in cruce moriturum, ad liberandum iustos, qui in penis erant, ad inferos descensurum, et die tertia resurrecturum, celum ascensurum, in Dei Patris dextera sessurum, et in fine mundi ad iudicandum uiuos et mortuos inde uenturum indubitanter  sperarent. Hec omnia supradicta per legem et prophetas eos docui. Confortaui etiam per Euangelium meum illorum brachia, promittens illis eterna gaudia, angelorum societatem, et Dei omnipotentis Patris mei, qui in celis est, uisionem; que eis per legem et prophetas non fuerant promissa. O totius bonitatis et innocentie amator Christe! Dum tot beneficia, que erga Iudeos pie ac misericorditer exhibuisti, memoras, Dei Patris et tuam clementiam laudas, eorumque futuram ac iustam damnationem, nisi penitentiam egerint, denuntias, et nos per hoc in tua fide et dilectione fortius confirmas. Sed inter hec, o summe regum Imperator, auctor pacis et amator, seruorum tuorum largissime remunerator Christe, si tue  sanctissime placet benignitati, audire uolumus, qualiter Iudei post tot beneficia Deum Patrem teque glorificauerunt, uel quas gratiarum actiones retulerunt. Nullas, inquit, gratias egerunt, sed , malitiam in me cogitauerunt qua stimulante Pilato clamauerunt dicentes: Tolle, tolle, crucifige eum, quia si hunc dimittis, non es amicus Cesaris . Quibus apte illud conuenit, quod multo antea in Psalmis Dauid predixit: Cogitauerunt, inquit, et locuti sunt nequitiam: iniquitatem in excelso locuti sunt . Iterum de eisdem mendacissimis Iudeis per eumdem prophetam, Dei et uirginis Filius subiungit,  dicens: Reuersi sunt, ut essent absque iugo: facti sunt, ut arcus dolosus . Ac si apertius Deus et homo iehsu Christus de eis conquerendo nobis suis fidelibus diceret: Non suffecit eis quod in me mala cogitauerunt, et a Pilato ut me crucifigeret instanter petierunt; sed etiam reuersi sunt ad id quod prius fuerant, antequam eos uocarem et erudirem, ut essent absque iugo cognitionis et dilectionis mee. De quo in Euangelio frequenter dicebam: Tollite iugum meum super uos, et discite a me quia mitis sum et humilis corde, et inuenietis requiem animabus uestris  Et iterum  : Iugum meum suaue est, et onus meum leue .  . Quasi diceret: Post predicationem meam reuersi sunt ut canis ad uomitum, ad pristinam prauitatem  suam, ut essent sine iugo mee notitie, et facti sunt ut arcus dolosus. Notandum quia arcus dolosus sese tenentem, et ex se sagittas dirigentem uulnerat. Sic ergo Iudei, quasi arcus dolosus, me, qui eos redemi, erudiui, eorumque brachia confortaui, linguarum suarum sagittis uulnerauerunt, dicentes Pilato: Sanguis eius super nos, et super filios nostros . Et iterum: Si non esset hic malefactor, non tibi tradidissemus eum .

O gens Iudaica, gens ceca, o gens praua, atque peruersa! heccine reddis Domino pro omnibus bonis que tibi prestitit? o popule stulte et insipiens! . Nunquid non ipse est pater tuus spiritualis, qui ab initio possedit te, fecit ex nichilo, et et nullis tuis meritis precedentibus, propter bonitatem  suam fecit, et creauit te? o gens perfida, memento dierum antiquorum patrum, cogita generationes singulas, et aperte cognosces, quia ipse est naturaliter Dei et uirginis Filius, cui tu supradictas et multas alias intulisti iuiurias. Interroga ergo patrem tuum, et annuntiabit tibi , ipsum esse, qui Abraham eduxit de Ur Chaldeorum, et genus illius eripuit de seruitute Aegyptiorum, et collocauit interfectis hostibus in terra Chananeorum. Quare ergo Deum factorem tuum dereliquisti, et a Deo salutari tuo recessisti? Quare illum, o infelicissima gens omnium gentium, in diis alienis exacerbasti, et in multis abominationibus ad iracundiam prouocasti? Immolasti demoniis, et non ipsi; diis uidelicet, quos ignorasti, imo quos tuo consilio  et industria fecisti. Deum ergo qui te genuit, o gens perfida, dereliquisti; et quod negare non potes, oblita es Domini Creatoris tui, dum ipsum Dei uirginisque Filium, per quem Deus Pater omnia creauit, et sine quo factum est nichil, in manibus gentium ad crucifigendum tradidisti. Quomodo dicitis, o infelices Iudei, quod non estis obliti Domini Creatoris uestri, cum eius dilectissimum Filium ad congregandas oues, que perierant domus Isrel , specialiter ab eo missum, non solum illius predicationem audire contempsistis, uerum etiam persuasione uestra et rogatu crudelissime morti tradidistis? Quomodo non Deum factorem uestrum  dereliquistis, cum ipsum Regem angelorum, per quem Deus Pater cuncta in celo et in terra gubernat et regit, uilipendendo et iniurias illi innumeras inferendo, negastis; et Cesarem, hominem uidelicet idololatrie deditum, regem uos publice habere professi estis? Reuera infelices, imo infelicissimi estis, qui ceternum et consubstantialem Deo Patri Filium, ut Deum et Dominum patrum uestrorum, scilicet Abraham, Isaac et Iacob summo honore et reuerentia recipere noluistis; sed falsos testes adhibentes, et procacibus illum uocibus accusantes, sine causa reum esse, morti condemnastis, et hominem idolis culturam exhibentem uobis in regem elegistis.

Nolo uos ignorare, o Iudei, quia antiqua malitia,  que ad persequendum Christum patrum uestrorum animos incitauit, ipsa hodie ad contemplandam ueritatem, que Christus est, mentis uestre oculos claudit. Impietatem, quam instigante inuidia aduersus Christum cogitauerunt, prauis operibus perfecerunt. Quorum uenenosas cogitationes, et dolosas machinationes, atque sacrilegas operationes, quas malitiose aduersus Dominum et aduersus Christum eius adinuenerunt , liber Sapientie in persona eorum loquens, apertissime declarat, dicens: Circumueniamus iustum, id est Christum iniuste, quoniam inutilis est nobis, et contrarius est operibus nostris, et improperat nobis peccata legis, et diffamat in nos peccata discipline nostre. Promittit se scientiam Dei habere, et Filium Dei se nominat. Factus  est nobis in contradictionem cogitationum nostrarum. Grauis est nobis etiam ad uidendum, quoniam dissimilis est aliis uita illius, et immutate sunt uie eius. Tanquam nugaces estimati sumus ab illo . Nugas, ut ait B. Isidorus  , Hebreum nomen est. Sic enim hoc nomen expositum inuenimus, ubi per Sophoniam prophetam ait Dominus: Nugas, qui a lege recesserant, ego congregabo . Per hoc scire possumus, linguam Hebraicam matrem esse omnium linguarum, quia aperte exponit que loquitur. Sequitur: »Et abstinet se a uiis nostris tanquam ab immunditiis, et prefert nouissima iustorum, et gloriatur patrem se habere Deum. uideamus ergo si sermones illius ueri sunt, et tentemus  que uentura sunt illi, et sciemus que erunt nouissima illius. Si enim est uerus Filius Dei, suscipiet illum, et liberabit eum de manibus contrariorum. Contumeliis et tormento interrogemus eum, ut sciamus reuerentiam illius, et probemus patientiam eius. Morte turpissima condemnemus illum; erit enim respectus ex sermonibus illius.« Attentius audite, o genimina uiperarum, quid liber Sapientie de transgressoribus legis atque homicidis patribus uestris dicat. »Hec supradicta, inquit, cogitauerunt et errauerunt.« Quare? »Quia uidelicet excecauit illos malitia ipsorum, et nescierunt sacramenta Dei, neque mercedem sperauerunt iustitie, nec iudicauerunt honorem animarum sanctarum.«

 uolo uos scire, o Iudei, quod hic supradictus liber ideo Sapientie nominatur, quia in eo Christi aduentus, qui est Sapientia Dei Patris, pronuntiatur et eius passio euidenter exprimitur. Interea uos moneo, o Iudei, ut supradictum libri Sapientie testimonium diligenter pertractetis; quatenus intelligere possitis, quid cauere, quidue sequi debeatis. Ait ergo superius de insipientibus patribus uestris, qui Christo mala pro bonis reddiderunt, cruci eum uidelicet sine causa affixerunt: Hec cogitauerunt et errauerunt, excecauit enim illos malitia eorum . Que cogitando errauerunt? Nunquid bona cogitando? Nequaquam. Imo quia Christum, qui uere est Rex celorum ac terre, negauerunt, dicentes: Non habemus regem, nisi Cesarem , ideo  a uia ueritatis, que Christus est, errauerunt, et eternam damnationem incurrerunt. Quare? Quia excecauit illos malitia eorum. Reuera non potest oculus mentis lumen ueritatis, quod Christus est, conspicere, quem puluis claudit malitie: quia igitur malitiam in cordibus suis aduersus Christum cogitauerunt, idcirco lumen sapientie, quod Christus est, amiserunt.

Quid inter hec animaduertitis, o Iudei? Nimirum si patres uestros, qui publice Christum negauerunt, imitari uolueritis, ad eterne uite gaudia nunquam peruenire poteritis. Si tortuosa parentum uestrorum uestigia fueritis secuti, lumen ueritatis et sapientie, que Christus est, nullatenus ualebitis  contemplari. Si cecus ceco ducatum prebeat, ambo in foueam cadunt . Oportet igitur uos omnibus modis, o Iudei, foueam eterne damnationis uitare, in quam cernitis incredulos antecessores uestros cecidisse. Illorum itaque eterna damnatio, quam per incredulitatis errorem incurrerunt, uestra sit emendatio. Aeterna illorum pena retrabat uos a mortifera uestre incredulitatis perfidia. Perpetua illorum confusio salutis uestre sit cautio. Hoc est ergo consilium meum, ut sicut infelices parentes uestri per incredulitatis errorem descenderunt in infernum, uos per fidem santissime Trinitatis, Patris uidelicet et Filii et Spiritus sancti, elaboretis bona operando ascendere in celum. Apprehendite igitur disciplinam, ut de uia iusta non  pereatis  cum homicidis et sacrilegis patribus uestris. Si disciplinam ecclesiastice religionis susceperitis, et Sapientiam Dei Patris, que Christus est, fideliter credendo dilexeritis, remissionem peccatorum consequi poteritis. Si autem in uestra malitia persistere uolueritis, et disciplinam uestre salutis non receperitis, absque dubio peribitis. Unde in libro Sapientie legitur: Sapientiam et disciplinam qui abiicit infelix est, et uacua spes illorum, et labores sine fructu, et inutilia  opera illorum sunt. Impii autem secundum mala que cogitauerunt, correptionem habebunt: qui neglexerunt  iustum, scilicet Dei et, uirginis Filium, qui peccatum non fecit, nec inuentus est dolus in ore eius : et a Domino recesserunt, id est, a cultu totius Trinitatis. Filii autem adulterorum illorum, uidelicet, qui a Deo Patre et Spiritu sancto recesserunt, et idolis seruierunt, in consummatione erunt, et ab iniquo eorum toro semen exterminabitur. Et siquidem longe uite erunt, et tamen in nichilum computabuntur, et sine honore erit nouissima senectus illorum .



§ uI.---

Castitas in Nouo Testamento laudatur, que in intemerata uirgine initium sumpsit: sic enim alme matris Ecclesie cum Iesu Christi sponsi sui caritate pulchra est et casta generatio. Monet ut Christus Dei Patris Sapientia absque ulla dubitatione credatur, quia semper ad Dei cultum eos pie  uocat. Ex Salomonis testimonio eius acquisitionem eiusdem assertionibus summe commendat, cuius cognitio uita eterna. Ulterius inquirit, quare Sapientie Salomonis librum a propheticis uoluminibus reciderint.

Hec supradicta  , o Iudei, in libro Sapientie de illis predicta fuerunt, qui Iustum neglexerunt, id est Christum Dei et uirginis Filium despexerunt, et ab eodem qui cum Deo Patre et Spiritu sancto unus naturalis et uerus Deus est, ipsum negando, blasphemando, iniurias illi innumeras inferendo, male uiuendo recesserunt. Audite etiam, o Iudei, quid in eodem libro Sapientie de illis, qui Christum deuota et fideli mente susceperunt, dicatur. Bonorum enim laborum gloriosus est fructus, et que  non concidat radix sapientie . Et iterum: O quam pulchra est casta generatio cum caritate. Immortalitas est enim memoria illius, quoniam et apud Deum nota est, et apud homines . Hec nimirum de Ecclesie filiis dicta sunt. Non enim in ueteri sed in Nouo Testamento castitas laudatur. Nam in ueteri Testamento steriles mulieres, que filios habere non poterant, se esse infelices dicebant. Unde in Genesi Rachelem legimus dixisse Iacob uiro suo: Da mihi filios, alioquin moriar . Anna etiam mater Samuelis Heli sacerdoti conquesta est, eo quod non haberet filium, dicens: Domine mi, mulier infelix nimis ego sum . Elisabeth etiam mater S. Ioannis  Baptiste, que usque ad senectutem sterilis permanebat, cum se concepisse cognosceret, huiusmodi in Domino exsultauit, dicens: Quia sic mihi fecit Dominus in diebus, quibus respexit auferre opprobrium meum inter homines . Hec itaque sancta femina que diu sterilis uixerat, de dono prolis idcirco gaudebat, quia sterilitatis opprobrio carebat. Patet ergo, ut supra diximus, quia in ueteri testamento opprobrium erat in mulieribus non habere filios, in nouo autem gloria est uirginibus, et propter Deum sese in castitate continentibus. Filii quippe sunt premia nuptiarum, propter que ipse nuptie celebrantur. Pulchra ergo et casta  generatio filii Ecclesie sunt per baptismum renouati, a peccatis abluti cum caritate Dei et proximi. Qui iure pulchra et casta generatio dicuntur, quia per sacri fontis uterum dealbati et in sancte Trinitatis fide roborati, in caritate sui Conditoris non solum casti, sed etiam uirgines inueniuntur. Inde est quod sancta mater Ecclesia casta dicitur et uirgo, quia uidelicet non fornicatur cum idolis, nec cum diis alienis, sed per caritatem, incorruptam et intemeratam fidem seruat Iesu Christo sponso suo. Itaque, ut ait B. Augustinus , ubi non est caro a concubitu integra, sit in fide Christi uirgo conscientia. Et ne dubitetis, o Iudei, quod dicimus ita esse, quid in persona Christi Salomon in Cantico spiritualis amoris de  eadem pulchra et casta sancte Ecclesie generatione dicat, audite: Tota pulchra es, amica mea, et macula non est in te .

uolo uos scire, o Iudei, quod sancta Ecclesia cum omnibus filiis suis una Ecclesia est, et unum corpus; Christus autem caput illius est. Quid ergo de illius pulchritudine et castitate iehsu Christus celestis sponsus dicat, audiamus. Tota inquit, pulchra es, amica mea, et macula non est in te. Cum scriptum sit: nemo uiuit sine peccato, nec infans cuius uita est unius diei super terram ; quid est quod sponsa tota pulchra esse dicitur, in qua macula non habetur? Alibi quippe scriptum est: Stelle non sunt munde in conspectu  Dei . Et alibi: In multis enim offendimus omnes . Et Ioannes apostolus ait: Si dixerimus, quia peccatum non habemus, nosmetipsos seducimus, et ueritas in nobis non est . Item ipse: Si dixerimus quia non peccauimus, mentimur, et non facimus ueritatem . Sed dum sancta Ecclesia in suis filiis a peccatis quotidianis se per penitentiam mundat, dum quotidie peccata uenialia cum lacrymis abluit, et a criminalibus se retrahit; quamuis frequenter peccet, per assiduam tamen penitentiam munditiam suam assidue conseruat. Hinc enim in Apocalypsi episcoporum ordini dicitur: Beatus qui custodit uestimenta sua, ne nudus ambulet, et appareat confusio nuditatis illius . Unde etiam Salomon  in libro, quem Ecclesiasten appellamus, ait: Omni tempore sint uestimenta tua candida, et oleum de capite tuo non deficiat . Et illud: Iustus autem meus ex fide uiuit . Quamuis ergo mox ut peccet, a iustitia deuiet, tamen dum semper credit in eum qui iustificat impios, et assidue sub eius fide peccata sua deflet, per assiduas lacrymas et cetera bona opera iustitiam suam retinet.

Notandum quia hec pulchritudo, scilicet castitas et uirginitas generationis sancte Ecclesie, in nouo testamento, a beatissima semper uirgine Maria, que est caput uirginum, initium accepit. Ipsa est  uirginum regina et auctrix: ipsa mater nostri capitis, qui est uirginis filius, et uirginum sponsus Inde agmina uirorum ac puellarum sanctarum, inde sectatores et sectatrices perpetue continentis puellarum, catificantes se non solum in corpore sed etiam in ipsa mente, concupiscentie radicem castrantes, celestem atque angelicam uitam in terrena mortalitate meditantes, et in carne corruptibili incorruptionem perpetuam retinentes. Quibus cedit omnis fecunditas carnis, omnisque pudicitia coniugalis. Nam cum ipsa uniuersa Ecclesia uirgo sit desponsata uni uiro, sicut dixit Apostolus : quanto digniora sunt membra eius qui hoc custodiunt etiam in ipsa carne, quod tota custodit in fide? Sed tamen sic uirginitas laudetur,  ne nuptie condemnentur. Oportet ergo, ut ait B. Isidorus  , non damnare quod bonum est, scilicet nuptias, sed suadere quod melius est, uidelicet continentiam siue uirginitatem.

Audistis superius, o Iudei, teste libro Sapientie, quia qui Christum negauerunt, eumque super se regnare noluerunt, in nichilum computabuntur, et sine honore erunt nouissima senectutis illorum. Audistis etiam ex lectione eiusdem libri Sapientie, quam pulchra sit casta generatio sancte matris Ecclesie cum Iesu Christi sponsi sui caritate. Tot uerissimis itaque testimoniis in uestra obiectione conuicti, tot ueteris ac Noui Testamenti auctoritatibus superati, quid aliud restat, nisi ut Christum  cum Deo Patre et Spiritu sancto unum et uerum naturaliter Deum credentes, eius baptismo quantocius purificari studeatis? Si humiliter consilium meum susceperitis, gratiam Dei omnipotentis Patris recuperare poteritis, quam eius dilectissimum Filium negando, amisistis. Hortor itaque uos cum omni diligentia, et moneo omni instantia, ut ipsum Dei et uirginis Filium uerum Deum et naturalem Dei Patris Sapientiam esse credatis, sine quo ad animarum uestrarum salutem pertingere minime potestis. Ipsa quippe Dei Patris uera sapientia, que Christus est, semper uos ad cultum Dei uocauit, sed prius in ueteri testamento per legem et prophetas quasi in occulto, nunc autem in hoc tempore gratie per apostolos, et episcopos et  ceteros Ecclesie predicatores uos ad ueram fidem inuitat, non iam occulte sed publice. Unde Salomon in Prouerbiorum libro ait: Sapientia, id est, Christus, foris predicat, in plateis dat uocem suam, in capite turbarum clamitat, in foribus portarum urbis profert uerba sua, dicens: Usquequo paruuli diligitis infantiam?  Notandum quia paruuli aliquando dicuntur pro infantia, aliquando uero pro parua intelligentia. Hebrea utique plebs, antequam in terram promissionis intraret, quasi infans erat, quia nec legalibus preceptis, nec prophetarum oraculis instructa fuerat, cui Moyses ait: Portabit te Dominus Deus tuus usque ad locum  istum, sicut portare solet mulier infantem suum . Lex enim Iudeis quasi infantulis pedagogus fuit. Sed quid Sapientia Dei Patris dicat, audiamus. Usquequo, paruuli, diligitis infantiam? Ac si Deus et homo iehsu Christus, in quo uere sunt omnes thesauri sapientie et scientie Dei Patris, apertius diceret: O Iudei, qui cognitione mei estis paruuli, usquequo diligitis infantiam? Legis scilicet carnalem obseruantiam, quam uos dudum, cum adhuc eratis infantuli, in Dei uidelicet amore pusilli, in eremo docui, et in aduentu meo fidem habere uolui? Lex enim et prophete usque ad Ioannem prophetauerunt . Ego autem nouus homo ueni in mundum, et in aduentu meo omnes ueteris legis carnales ceremonias mutaui, et noua  precepta mundo edidi. Quare ergo, o stulti Iudei, eterna gaudia, que recte in me credendo uobis forent utilia, non desideratis; et terrena ac transitoria, que uobis sunt noxia, concupiscitis? Cur, o imprudentes, qui in lege et prophetis me uenturum esse legistis, me iam uenisse non solum recipere non uultis, sed etiam odio scientiam meam habetis? Iterum ipsa naturalis Dei Patris sapientia, que Christus est, uos misericorditer, o Iudei, ad fidem atque amorem sui, in eodem libro Prouerbiorum hortatur, dicens: Conuertimini ad correctionem meam, et proferam uobis spiritum meum, et ostendam uerba mea . Ac si apertius diceret: Quia prius uocaui uos, scilicet aduentum  meum pronuntiaui per legem et per prophetas, deinde per Euangelium meum, et renuistis ad me fideliter accedere, et extendi manus meas ad facienda miracula, et etiam in cruce expandi eas pro uestra ac totius mundi redemptione, et non fuit qui aspiceret, preterea despexistis omne consilium meum, quo cogitaueram ut uos scilicet in filios et filias adoptarem, uos autem superbiendo blasphemando, discipulos meos iniuriis affectos, flagellis cesos de finibus uestris eiecistis, et increpationes meas, quibus uos ut pater filios ad uiam ueritatis reuocare uolebam, neglexistis, sed saltem uel iam nunc quamuis sero conuertimini ad saluberrimam correctionem meam, et proferam uobis spiritum meum, spiritum uidelicet intelligentie et pietatis; et etiam  uerba mea, que sine dubio sunt spiritus et uita , uobis ostendam.

Audistis, o infelices Iudei, quam pie uos Dei Patris sapientia, que Christus est, ad se uocat, ut illum cum eodem Patre et Spiritu sancto unum naturalem Deum esse credatis. Quam modeste uos increpat ut de transactis malis quantocius penitentiam agatis, quamque misericorditer uos sibi in filios adoptare uolens, Spiritum sanctum uobis promittit, quo illuminati in cognitione et amore perfectius crescatis. Ipse enim, ut ait B. Paulus, uult omnes homines saluos fieri et ad agnitionem ueritatis uenire . Sentite igitur de illo in bonitate, et in simplicitate cordis querite illum, quoniam inuenitur ab his, qui non tentant cum: apparet autem  eis, qui fidem habent in illum . Querite ergo illum, o Iudei, ut ait Salomon, in simplicitate cordis, et credite illum naturaliter Filium esse Dei Patris, ut illum possitis inuenire ac propitium habere in die necessitatis. Apparet, inquit, eis qui fidem habent in illum. Reuera Dei et uirginis filius apparet in presenti uita ueraciter in se credentibus, seque ex toto corde diligentibus, per fidem; et apparebit in futuro per speciem. Moneo uos itaque, o Iudei, ut hanc sapientiam, que Christus est, summopere queratis, et inuentam fideliter diligatis, quatenus ipsius magisterio instructi, cum Ecclesie filiis beatificari possitis. In cuius laudibus sic ait Salomon in Prouerbiis: Beatus homo qui inuenit sapientiam, uidelicet que Christus est, et qui  afluit prudentia. Melior est acquisitio eius negotiatione argenti et auri, primi et purissimi fructus eius: pretiosior est cunctis opibus: et omnia que desiderantur huic non ualent comparari. Longitudo dierum in dextra eius, et in sinistra illius diuitie et glorie. uie eius uie pulchre, et omnes semite illius pacifice. Lignum uite est his qui apprehenderint eam; et qui tenuerit eam, erit beatus. Dominus, scilicet Deus Pater hac sapientia, que Christus est, fundauit terram, stabiliuit celos prudentia: Christus est enim sapientia et prudentia Dei Patris. Sapientia ergo illius eruperunt abyssi, et nubes rore concrescunt .

uos scitis, o Iudei, quia qui odit sapientiam,  odit animam suam, et qui diligit illam, diligit uitam. Unde ipsa Dei Patris Sapientia, que Christus est, loquitur in Prouerbiis: Omnes, qui me odio habent, diligunt mortem . Et iterum: Qui in me peccauerit, ledet animam suam . Auribus itaque audite disciplinam, et operibus apprehendite eam, et nolite superba mente abiicere illam. Quid etiam ipsa Dei Patris Sapientia ad eruditionem omnium nostrum de se ipsa dicat, audiamus: Beatus homo, qui audit me, et qui uigilat ad fores meas quotidie, et obseruat ad postes ostii mei . Et iterum: Qui me inuenerit, inueniet uitam, et hauriet salutem a Domino . Quam misericorditer, et quam pleno caritatis affectu ipsa Dei Patris Sapientia, que Christus est, omnes ad fidem et dilectionem  sui inuitet; Salomon in eodem Prouerbiorum libro ostendit, dicens: Nunquid non sapientia clamitat, et prudentia dat uocem suam? In summis excelsisque uerticibus super uiam in mediis semitis stans iuxta portas ciuitatis in ipsis foribus loquitur, dicens: O uiri, ad uos clamito, et uox mea ad filios hominum . O Iudei transire fortasse per uiam temporalem cum huius Sapientie ignorantia poteramus, si hec eadem Sapientia in semite angulis, id est in abscondito, constitisset; sed non in angulis, sed in mediis uiis stetisse perhibetur. Inuestiganda quippe hec Dei Patris Sapientia fuerat, si occulta esse uoluisset; sed postquam Incarnationis sue mysteria publice ostendit; postquam humilitatis exemplum superbientibus prebuit; semetipsa  uobis, quasi transeuntibus, in mediis semitis fixit; ut si illam uidelicet querere nolumus, in eam nolentes impingamus; et quam uidere negleximus, ostendentes tangamus. Sed quid hec Dei Patris Sapientia, que Christus est, dicat, audiamus: Accipite disciplinam meam, et non pecuniam; doctrinam magis quam aurum eligite . Ac si aperte dicat: Accipite disciplinam meam, que docet Deum in omnibus et super omnia diligere, proximum tanquam seipsum amare, pecuniam contemnere, celestia querere, peccata uitare, uirtutes acquirere. Sequitur: Doctrinam meam magis quam aurum eligite. Quasi diceret: Euangelicam doctrinam meam magis quam aurum eligite; quia per ipsam, cognitionem atque amorem Conditoris uestri potestis  acquirere. Unde etiam Salomon ait in Prouerbiis: Posside sapientiam, quia auro melior est: acquire prudentiam, quia pretiosior est argento .

De hac etiam increata Sapientia, que Christus est, audite, o Iudei, quid in libro Sapientie legitur: Optaui et datus est mihi sensus; et inuocaui et uenit in me spiritus sapientie; et preposui illam regnis et sedibus, et diuitias nichil esse duxi in comparatione illius; nec comparaui illi omnem lapidem pretiosum; quoniam omne aurum in comparatione illius arena est exigua, et tanquam lutum estimabitur argentum in conspectu illius. Super salutem et speciem et omnem pulchritudinem dilexi illam, et proposui pro  luce habere illam; quoniam inexstinguibile est lumen illius . Ipsam itaque Sapientiam Dei Patris, que Christus est, in comparatione cuius uilescunt omnia, super omnia diligite, et cum Deo Patre et Spiritu sancto unum et uerum Deum esse credite, si ad eternam uitam uultis pertingere. Cognitio quippe summe et indiuidue Trinitatis uita eterna est, sine qua nullus in eternum uiuere potest. Unde ipse Deus et homo iehsu Christus Deo Patri loquitur, dicens: Hec est uita eterna: ut cognoscant te solum uerum Deum, et quem misisti Iesum Christum . Ipsam itaque Dei Patris Sapientiam, que Christus est, pro luce habere fideli deuotione proponite, ut expulsis incredulitatis tenebris, ad eterne claritatis patriam,  ipsa duce, possitis pertingere. Ipsa in hac peregrinatione sanctam Ecclesiam euangelicis documentis illustrat; ipsa in Deo Patre, a quo nunquam discessit, eternaliter manens, sanctos angelos in celo illuminat. Librum Sapientie, in quo tam euidentissima de Christi aduentu testimonia inueniuntur, Salomon  scripsisse probatur testimoniis illis, quibus ibi legitur: Tu, inquit, me elegisti regem populo tuo, et iudicem filiorum tuorum et filiarum: et dixisti mihi ut edificarem templum in monte  sancto tuo, et in ciuitate habitationis tue, scilicet Hierusalem, et altare, similitudinem, scilicet, tabernaculi tui, quod preparasti ab initio . Et Iterum: Sapientia deducet me in operibus meis sobrie, et custodiet me in sua potentia, et erunt accepta opera mea, et disponam populum tuum iuste, et ero dignus sedium patris mei . His testimoniis aperte datur intelligi quod Salomon scripsit librum Sapientie. Hunc Sapientie librum, ut quidam sapiens meminit, Hebrei inter canonicas Scripturas recipiebant. Sed postquam comprehendentes Christum interfecerunt, memorantes in eodem libro tam apertissima de Christo testimonia, quibus dicitur: Dixerunt intra se impii: Comprehendamus iustum iniuste, quoniam inutilis est nobis, et contrarius  est operibus nostris, et promittit, se scientiam Dei habere, et Filium Dei se nominat . Et infra: Si enim est Filius Dei, suscipiet illum, et liberabit eum de manibus contrariorum  Ac deinde: Ut sciamus, inquiunt, reuerentiam illius, et probemus patientiam eius; morte turpissima condemnemus eum  Hac de causa collatione facta, ne nostri eos pro tam aperto sacrilegio derogarent, a propheticis uoluminibus eumdem librum reciderunt, legendumque suis prohibuerunt.

Audistis, o Iudei, quia parentes uestri librum Sapientie, quem ante aduentum Christi inter canonicas Scripturas recipiebant, post passionem uero eius a propheticis eum uoluminibus reciderunt, legendumque  suis prohibuerunt. Cur hoc fecerunt? Quare librum Dei sapientia et prouidentia conscriptum, de canone sanctorum librorum secantes, repudiauerunt? Nunquid causa amoris et dilectionis nominis Christi hoc fecerunt? Imo odio et maleuolentia hoc egerunt. Si enim Christum ueraciter diligerent, librum Sapientie, qui passionem, quam dudum ipsi in eum exercuerant, aperte predicabat, de diuinarum catalogo Scripturarum non abiicerent, sed summa reuerentia haberent. Si Christum uerum Deum et uerum hominem esse crederent, nequaquam Scripturam sacram, que aduentum ipsius longe ante predixerat, et passionem ab eis celebratam euidenter ostendebat, de antiquorum librorum numero reciderent. Quid inter  hec animaduertitis, o Iudei? quid dicitis, aut quid respondetis? Nonne cum liber Sapientie aduentum Christi aperte predicabat, eiusque passionem euidenter a Iudeis illatam ostendebat, Christo testimonium perhibebat? Nam et cum ipsi infelices parentes uestri eumdem Sapientie librum, eo quod Christi passionem manifeste ostenderet, de numero diuinorum librorum resecarent, procul dubio testimonium Christo perhibebant, quia passionem, quam a seipsis patratam sciebant, sciri et a posteris  legi dolebant. Idcirco itaque de sanctarum Scripturarum canone librum Sapientie Iudei reciderunt, ne nostri eos, ut dictum est, pro tam aperto sacrilegio derogarent. Sed quanta est malitia hominum contra benignitatem et omnipotentiam Dei? Quia igitur librum Sapientie, quem Deus Pater Spiritu sancto, sicut et ceteras sanctas Scripturas ad laudem et gloriam nominis sui dictauit, et in quo dilectissimi Filii sui aduentum eiusque passionem euidenter preostendit, ipsi malitiose de sanctorum numero librorum delere conati sunt, contra animarum suarum salutem pestilenter egerunt.

Hoc loco uos conuenio, o Iudei, ut dicatis mihi qua de causa tam superbe contraire presumpsistis  dispositioni atque ordinationi omnipotentis Dei? Quare illius consilium dissipare estis ausi, librum uidelicet Sapientie, quem ipse, qui uocat ea que non sunt, tanquam ea que sunt, ad eruditionem Ecclesie sue scribere iussit, uos canone sanctorum librorum recidere presumpsistis? Que etiam uos insania compulit? que malignitas incitauit? que superbia aduersus Deum et Creatorem uestrum armauit in tantum, ut decretum ab eo firmiter ante omnia secula statutum immutare, et omnino occultare uoluistis, ita ut, si fieri posset, ne compleretur, modis omnibus elaborastis? Dei et uirginis Filium pro salute humani generis a Deo Patre de celis missum sine causa cruci affixistis; insuper  et ea que, Spirito sancto dictante, de ipso scripta erant, obliterare conati estis? In hoc datur intelligi, quia semper contra Dominum contentiose egistis, et idcirco locum ac gentem perdidistis. Longe superius iam dixi uobis, o infelices, quia non est prudentia, non est scientia, non est sapientia, non est consilium contra Deum . Non ergo ad uitam, sed ad eternam damnationem tendit, qui Dei consilium dissipare contendit. Qui diuine dispensationi repugnat, eiusdem diuinitatis celitus aduersum se iracundiam prouocat. In se uadit, cum uadit in Deum; celum pulsans, cadit in profundum; in altum tendens, ruit ab alto. Redite itaque, o infelices Iudei, ad cor; et diuine dispensationi diutius contraire nolite. Non est uobis  utile Dei opus, etiamsi possetis, facere irritum, quod ipse ante omnia secula pro humani generis salute suo tempore firmiter statuit complendum. Quid potest dicere lutum contra figulum?  Aut quomodo potest dicere figulo uas fictile, non me fecisti bene? Libenter ergo utile consilium meum suscipite, et diuine dispensationi ulterius nolite contraire.

Quid inter hec animaduertitis, o Iudei? quid dicitis? quid ad supradicta respondetis? Puto iam uicti estis in tantum, ut contra Dei Sapientiam, que Christus est, nunquam amplius mussitare, nec omnino  ultra repugnare debeatis. Dominum itaque Iesum Christum, quem hactenus negastis dicendo, non ante omnia secula a Deo Patre genitum fuisse, sed ex Maria, illius Genitrice, temporaliter exordium sumpsisse, cum Patre et Spiritu sancto unum et uerum Deum esse credite; omnia continentem, omnia regentem, et per infinita seculorum secula regnantem.

Ipsum quippe  Deus Pater ante omnia secula ex se ipso genuit; ipsum, ut iam sepe dictum est, ad redemptionem humani generis per intemerate uirginis Marie uterum misericorditer misit. Hec omnia ab initio mundi per figuras innotuit, per oracula intimauit, per legis doctores docuit, per prophetas predixit, ad extremum uero per euangelistas  et apostolos apertius toto orbi manifestauit. Hos quoque Testamenti Noui doctores, qui Testamenti ueteris occultas allegoriarum caligines aperte explanaturi, et in luce predicando perducturi erant; B. Iob in spiritu preuidens de Domino dicebat: Profunda quoque fluuiorum scrutatus est, et abscondita perduxit in lucem . Quod B. Gregorius exponens, ait  : »Quid namque hic aliud flumina, nisi antiquorum Patrum dicta nuncupantur? Quis enim pensare sufficiet, quam uehemens fluuius, dum legem conderet, ex pectore Moysi erupit? Quam uehemens fluuius ex Dauid corde defluxit? quanta uero  Salomonis opere atque omnium prophetarum fluminum fluenta manarunt?  Sed horum fluminum, o infelices Iudei, uos speciem tenetis, dum superficiem littere seruando, eorum profunda ignoratis. Nos uero, qui ueniente in carne Domino in eisdem fluminibus, id est in sanctorum Patrum ueteris Testamenti Scripturis, interna spiritualia querimus, eorum profunda ac mystica rimamur. Quod ipse Dominus facere dicitur, quia id nos agere, ipso donante, preualemus. Per nos ergo, qui non litteram que occidit, sed spiritum qui uiuificat , sequimur, et profunda fluuiorum Dominus scrutatur, et abscondita in lucem perducit; quia dicta legis, que caliginosa nimis historia obscurat, nunc expositio spiritalis illuminat. Unde et loquens in parabolis per Euangelium ueritas discipulis precipit, dicens: Quod  dico uobis in tenebris, dicite in lumine; et quod in aure auditis, predicate super tecta . Aperte namque dicta exponentium fecerunt nobis tam conspicuas sententias antiquorum Patrum. Unde Isaias propheta plana sancte Ecclesie expositionis uerba conspiciens, et non allegoriarum tenebris obscura, exclamauit, dicens: Locus fluuiorum riui latissimi et patentes .

Hoc loco intelligite, o Iudei, »Quia Testamenti ueteris dicta, quasi angusti et clausi riui fuerunt, qui immensas scientie sue sententias collectione obscurissima constrinxerunt. At contra, doctrina  sancte Ecclesie riui et lati et patentes sunt; quia eius dicta, et inuenientibus multa sunt, et querentibus plana. Ait ergo B. Iob : Profunda fluuiorum scrutatus est Deus, et abscondita produxit in lucem; quia, dum ecclesiasticis expositoribus intelligentie spiritum infudit, antiquas prophetarum obscuritates aperuit. Et hoc iam sancta Ecclesia per Spiritum sanctum agnoscit; quod uos, o Iudei, per litteram intelligere omnino non potestis.« Hoc est, quod uobis Isaias predixit: Si non credideritis, non intelligetis, nec permanebitis . Ac si apertius diceret: Si non credideritis ea que de Christo uobis nuntiata sunt, nequaquam Scripturas intelligere spiritaliter poteritis, quia duritia incredulitatis obnubilat oculos uestre mentis. Nec permanebitis,  inquit, in fide uidelicet et dilectione Christi. Hanc procul dubio cecitatem uestram, o infelices Iudei, Moyses legislator presignabat, cum Isrelitico populo loquens faciem uelabat; ut uidelicet per hoc designaret, quod uos, qui, eodem Moyse testante, semper contra Dominum murmurastis , semper eum ad iracundiam prouocastis, semper ori eius increduli fuistis; uerba legis cognosceretis, et tamen eiusdem claritatem legis omnimodo non uideretis. Unde et per B. Paulum, contribulem scilicet uestrum, et in errore uestro non relictum, sed a Domino misericorditer electum, recte dicitur: Usque in hodiernum diem, cum legitur Moyses, uelamen est positum super cor eorum , id est Iudeorum. Hanc igitur  fidem, ut supra dictum est, omnipotens Deus ab initio mundi, per figuras innotuit, per oracula intimauit, per precedentia promisit, per subsequentia impleuit. Hoc scilicet, quod Dei Filius ante omnia secula ex Deo Patre sit genitus, et quod idem Deus in fine temporum ex uirgine matre sit homo factus. uerbum enim caro factum est, ut ait euangelista, et habitauit in nobis .

Sed si adhuc, o Iudei, de illius eterna natiuitate dubitatis; si adhuc dubietas residet in mentibus uestris; si sanctorum Patrum tot testimonia uobis adhuc non sufficere dicitis; quid de eadem ceterna Deo Patri Sapientia B. Iob, quasi illam inuestigando dicat, audiatis: Sapientia ubi inuenitur,  et quis est locus intelligentie? Nescit homo pretium eius, nec inuenitur in terra suauiter uiuentium. Abyssus dicit: Non est in me; et mare loquitur: Non est mecum. Non datur aurum obrizum pro ea, nec appendetur argentum in commutatione eius . B. Gregorius  , quem Deus magne sapientie et sanctitatis dono ditauit, accedat; et tante profunditatis uersiculos nobis dignanter exponat. »Notandum, inquit, prius est, quod duo sibi proposuit, et duo subdidit respondendo. Ad id namque quod superius dixit, sapientia uero ubi inuenitur, et quis est locus intelligentie? isto uersu respondit: Abyssus dicit; Non est in me; et mare loquitur; Non est  mecum. Ad id uero quod dixerat, nescit homo pretium eius, nec inuenitur in terra suauiter uiuentium, inferiorem uersum reddidit, dicens: Non dabitur aurum obrizum pro ea, nec appendetur argentum in commutatione eius. Ad utraque ergo respondit, sed augendo quod obiecerat, non soluendo. Cum sapientie namque locum quereret, et deinde inferius responderet, abyssus dicit: Non est in me; non ubi esset, sed ubi non esset, indicauit. Cunctis autem liquet, quod neque hec humana sapientia uel teneri loco, uel emi diuitiis potest; sed uir sanctus mysticis sensibus plenus ad alia nos intelligenda transmittit, ut non creatam, sed creantem Sapientiam, que Christus est, requiramus. Nam nisi in uerbis istis allegoriarum secreta rimemur, ea utique,  que sequuntur, omnino sunt digna despectui, si ex sola historica narratione pensentur: nam paulo post dicit:

»Non ad equabitur ei aurum, uel uitrum. Et cum sicut nouimus uitrum longe atque dissimiliter auro sit uilius; cur post auri nomen, metalli utique pretiosi, pro immensa laude, uitrum quoque dixit sapientie non equari? Ipsa ergo littere dificultate compellimur, ut ad sententias horum uerborum mysticas uigilemus. uir itaque sanctus, quam sapientiam contemplatur, nisi eam de qua Paulus apostolus dicit, Christum Dei uirtutem et Dei sapientiam ; et de qua Psalmista ait: Omnia in sapientia fecisti? . Huius nimirum Sapientie  homo pretium nescit, quia nichil dignum estimatione illius inuenit. Non autem hoc sapientie pretium et esse dicitur et nesciri; sed idcirco nesciri quia deest, eo scilicet loquendi genere, quo in angustiis quisque deprehensus, cum remedium subuentionis non inuenit, fateri solet, quia quid faciat, nescit.

»Huius ergo Sapientie pretium nescire, est digni operis meritum, quo illam percipiat, non inuenire. Ad hoc namque pretium damus, ut eius uice rem, quam appetimus, possidere debeamus. Quid autem nos dedimus, ut hanc Sapientiam, que Christus est, percipere mereremur? Gratia quippe redempti sumus. Illa namque opera sola male uiuendo dedimus, quibus si iusta retributio seruaretur,  non Christus, sed supplicia redderentur. Sed aliud homo per iustitiam meruit, aliud per gratiam accepit. Testatur Paulus, priusquam mens illius semen acciperet gratuite ueritatis, quibus sentibus premebatur erroris. Qui prius, inquit, fui blasphemus, et persecutor, et contumeliosus; sed misericordiam consecutus sum, quia ignorans feci in incredulitate . Testetur  etiam pro qualibus Christus mori dignatus est. Cum adhuc, inquit, peccatores essemus, secundum tempus Christus pro impiis mortuus est . Qui ergo, ueniente Sapientia, impii inuenti sumus, quid boni operis dedimus quo accipere eamdem Sapientiam mereremur?  Huius itaque Sapientie homo pretium nescit, quia quisquis a brutis  animalibus rationis intellectu discretus est, quoniam suis meritis non sit saluatus, intelligit; nichil se dedisse boni operis, ut ad finem ueniret, agnoscit. Quasi enim ad percipiendam sapientiam pretium dare est, ad cognoscendum Deum actionis sue mercede peruenire. Non esse huius Sapientie, que Christus est, pretium cognouerat, qui dicebat; Quis prior dedit illi, et retribuetur ei . Hinc iterum scriptum est: Gratia salui facti estis per fidem, et hoc non ex uobis: Dei enim donum est, non ex operibus, ut ne quis glorietur . Hinc etiam de semetipso idem Apostolus loquitur, dicens: Gratia Dei sum id quod sum . Ex cuius nimirum aspiratione gratie,  quia uirtutum opera protinus in corde generantur, ut ex libero quoque arbitrio subsequatur actio, cui post hanc uitam retributio eterna respondeat, illico adiecit: Et gratia eius in me uacua non fuit . Sed sunt nonnulli, qui se sanctos  suis uiribus exsultant, suisque precedentibus meritis redemptos se esse gloriantur; quorum profecto assertio inuenitur sibimetipsis contraria; quia, dum innocentes se asserunt, et redemptos, hoc ipsum in se redemptionis nomen euacuant. Omnis namque qui redimitur, ex aliqua procul dubio captiuitate liberatur. Unde ergo quilibet iste redemptus est, si prius non fuit sub culpa captiuus? Liquet itaque, quia multum desipit, quisquis hec  sapit.«

Huius itaque perfectissime sapientie, que Christus est, o Iudei, nos pretium nescimus, quia nichil boni operis dedimus, ut ad fidem ueniremus, sed sola ipsius gratia saluati sumus. Non enim nostris precedentibus meritis ad nos descendit, sed sola gratuita bonitate sua nos redemit. »Hominis quippe interitum« ut ait B. Gregorius  , »superna gratia non ut ueniat inuenit; sed postquam uenerit facit. Ad indignam mentem ueniens Deus, dignam sibi exhibet ueniendo, et facit in ea meritum, quod remuneret, qui hoc solum inuenerat, quod puniret.«

Sed quid adhuc B. Iob de hac Sapientia, que Christus est, subiungat audiamus. Non inuenitur,  inquit, in terra suauiter uiuentium. Quid hoc in loco terre signatur nomine, nisi anima humana, de qua Psalmista ait: Anima mea sicut terra sine aqua tibi . Hec itaque Sapientia Dei Patris, que Christus est, inueniri in terra suauiter uiuentium non ualet, quia quisquis adhuc huius uite uoluptatibus pascitur, ab eterne sapientie intellectu separatur. Inueniri ergo Sapientia, que Deus est, in eorum terra non potest, qui suauiter uiuunt; quia tanto uerius stulti sunt, quanto maiora perdentes, in minimis letantur. Hinc B Petrus eamdem prauorum stultitiam reprehendit, dicens: uoluptates  existimantes diei delicias, coinquinationis et macule .

Sequitur: Abyssus dicit: Non est in me. Quid hoc loco abyssum, nisi corda hominum uocat, que per lapsum fluida, et per duplicitatis caliginem sunt tenebrosa? Que nimirum abyssus, non esse in se hanc Sapientiam, profitetur; quia iniqua mens dum esse sapiens carnaliter appetit, stultam se ad spiritalia ostendit. Nam quia, teste Paulo, sapientia huius mundi stultitia est apud Deum ; tanto quisque amplius intus stultus fit, quanto conatur exterius sapiens uideri. Dum etiam quisque malitiam tegit in corde, ore autem blandimenta exhibet; dum cogitationes suas duplicitate obnubilat; dum puritatis uerba, quasi fatuitatem deuitat;  dum uias simplicis innocentie declinat, quasi abyssus habere se Dei Patris Sapientiam recusat. Et quia huic mundo mentes dedite, presentis uite curis, et sollicitudinibus perturbantur; et idcirco eiusdem sapientie tranquillitate perfrui nequaquam possunt, recte subiungitur: Et mare loquitur: Non est mecum. Quid enim maris nomine signatur, nisi secularium mentium amara inquietudo, que, dum se uicissim inimicitiis impetunt, quasi aduersantes se unde collidunt. Recte etenim mare uita secularium dicitur; quia, dum procellosis actionum motibus concitatur, ab interne sapientie quiete atque stabilitate disiungitur. Bene ergo de eadem Sapientia, que Christus est, dicitur; quia abyssus dicit:  Non est in me; et mare loquitur: Non est mecum Ac si apertius diceretur: Perturbate mentes secularium eo ipso clamant, quoniam a uera sapientia longe diuise sunt, quo quiete non sunt. Quia uero hec Dei Sapientia, manens cum Patre ante secula, incarnanda erat in fine seculorum, ut ad redimendum genus humanum, non sanctos angelos, non iustos homines mitteret, sed in manifestatione uisionis per semetipsam ueniret, recte subiungitur:

Nunquid dabitur aurum obrizum pro ea? Quid namque per aurum obrizum, nisi sancti angeli designantur? Qui recte aurum uocantur, et obrizum: aurum, quia fulgent claritate iustitie; obrizum, quia nullum habuerunt unquam contagium culpe.  Homines uero iusti quandiu in hac carne corruptibili mortaliter uiuunt, aurum quidem esse possunt, obrizum omnino non possunt: Corpus enim quod corrumpitur aggrauat animam, et deprimit terrena inhabitatio sensum multa cogitantem . Nam quamuis in hac uita ex magna iustitie claritate resplendeant; nequaquam tamen ad purum peccatorum sordibus carent. Aurum ergo obrizum recte angeli nuncupantur; quia in ea qua sunt conditi innocentia perdurantes, et fulgent claritate iustitie, et nullis maculantur sordibus culpe. Sed quia pro hac eterna Sapientia, que Christus est, nullus angelorum  ad redimendum humanum genus mittendus fuit; ne quis spem suam in ipsis angelis, quos in adiutorio hominum sepius apparuisse didicimus, poneret; dictum est: Non dabitur aurum obrizum pro ea. Ac si aperte diceretur: Per semetipsam Dei Patris Sapientia, que Christus est, manifestabitur, ut humanum genus a culpa redimatur. Nullus uice eius angelus mittetur, quia per Creatorem necesse est ut creatura liberetur. Unde et in Euangelio ipse Deus et homo iehsu Christus dicit: Si uos Filius liberauerit, uere liberi eritis . Adhuc etiam de eadem Dei Patris Sapientia, que Christus est, congrue subinfertur.

Non appendetur argentum in commutatione eius. Quia ergo argento sepe diuina eloquia signantur,  possunt argenti uocabulo etiam eiusdem eloquii scriptores intelligi, quorum uita inter turbas hominum resplenduit luce uirtutum. Sed quia lex peccata indicare potuit, non auferre; non quisquam ueterum Patrum, non legislator Moyses humani generis redemptor exstitit. Argentum ergo in commutatione huius Sapientie, que Christus est, non appenditur; quia quilibet sancti esse per Dei gratiam potuerunt, sed in comparatione unigeniti Filii Dei, per quem Deus Pater omnia ex nichilo creauit, et uniuersum mundum de potestate diaboli eripuit, nullius meriti fuisse pensantur. Qui nisi huius Sapientie, que Deus est, seruos se cognoscerent, sancti nullatenus fuissent. Quia ergo certum erat, quod per accessum temporis, deficientis seculi  languores excrescerent; actum est ut eterna Dei Sapientia in fine seculorum per semetipsam ueniret ad grandem hunc et nimie infirmitatis egrotum, id est per totum mundum iacens languidum genus humanum; ut, transmissis prius peccatoribus quasi quibusdam uisitatoribus, tanto postmodum maior ueniret potentia medici, quanto magis morbus creuisset egroti. Quia ergo nullus uice eius ad saluandos nos mittitur, dicatur recte: Nec appendetur argentum in commutatione eius. Ac si apertius diceret: Quamuis uita iustorum predicantium quantalibet sanctitatis luce polleat; aduentum tamen nobis superne Sapientie per suam presentiam non commutat.

 Iterum de eadem Dei Patris Sapientia subiungit, dicens: Non conferetur tinctis Indie coloribus. Quid enim per Indiam, que nigrum populum nutrit, nisi hic mundus accipitur, in quo uita hominum per culpam obscura generatur? Tincti autem colores sunt Indie, huius mundi sapientes; qui quamuis per infidelitatem, et plerumque per actionem fedi sunt, ante humanos oculos superducte honestatis colore fuscantur. Sed ceterna Deo Patri Sapientia, que Christus est, tinctis Indie coloribus non confertur; quia quisquis hanc ueraciter intelligit, ab his hominibus, quos mundus sapientes coluit, quam longe distat agnoscit. Ipsaque eius mandatorum uerba ab huius mundi sapientibus multum differunt. Doctrina quippe huius Sapientie,  que Christus est, de predicatione pulchra est, et pura ueritate conspicua. Nec aliud se per fallaciam pretendit exterius, et aliud se seruat interius; neque in suis dictis pulchra uideri appetit nitore sermonis, sed integritate ueritatis. In mandatis igitur suis Dei sapientia non confertur tinctis Indie coloribus, quia dum fucata eloquentie ornamenta non habet, quasi uestis sine tinctura placet.

Sequitur: Non confertur etiam lapidi sardonycho pretiosissimo, uel sapphiro. Sardonychus quippe terre rubre similitudinem tenet; sapphirus uero eream speciem habet. Possunt ergo in sardonycho per terram rubram homines, in sapphiro autem per eream uisionem angeli designari. Nam cum  terre rubre speciem lapis sardonychus habeat, non immerito hominem designat; quia et Adam, qui primus est conditus, Latino sermone terra rubra nominatur. Quid est ergo quod dicitur: Quia hec sapientia lapidi sardonycho uel sapphiro non confertur, nisi quod is qui est Dei uirtus, et Dei Sapientia, mediator scilicet Dei et hominum homo Christus iehsu , tanta magnitudine excellat omnia, ut ei nec in terra primi homines, patriarche uidelicet et prophete, nec in celo angeli comparentur? Unde et per Psalmistam dicitur: Quis in nubibus equabitur Domino, aut quis similis erit Deo inter filios Dei?  Possunt autem per sardonychum lapidem patres ueteris  testamenti per sapphirum uero predicatores exprimi testamenti noui. Illi quippe, scilicet patres ueteris testamenti, quamuis magnam iustitie uitam tenerent, carnali tamen propagini seruiebant. Quia igitur constat, quod quedam terrena agerent, non immerito per sardonychum lapidem qui, ut prediximus, terre rubre tenet speciem, designantur. Per sapphirum uero, qui erei est coloris, testamenti noui congrue predicatores accipimus, qui carnalis propaginis desideria postponentes, celestia sola sectati sunt. De quibus Isaias propheta ait: Qui sunt isti qui ut nubes uolant, et quasi columbe ad fenestras suas?  Ac si aperte dicat: Nos per terram gradimur, qui adhuc coniugiis implicamur, et propagande soboli opera carnis impendimus;  isti uero in terra non ambulant, sed ut nubes uolant; qui dum celestia appetunt, de terrenis desideriis nichil tangunt. Dicat ergo B. Iob: Dei Sapientia sardonycho uel sapphiro lapide non confertur. Ac si aperte insinuet, dicens: Ei qui homo inter homines cernitur, nec in antiquis quisquam, nec in nouis patribus equatur; quia ex Deitate habet, quod in humanitate quemquam similem non habet. Unde et adhuc subditur: Non adequabitur ei aurum uel uitrum. Auri namque metallum nouimus potiori metallis omnibus claritate fulgere. uitri uero natura est, ut extrinsecus uisum, pura intrinsecus perspicuitate perluceat. In alio metallo quidquid intrinsecus continetur, absconditur; in uitro uero quilibet liquor qualis continetur interius,  talis exterius demonstratur, atque, ut ita dixerim, omnis liquor in uitreo uasculo clausus patet. Quid ergo aliud in auro uel uitro accipimus, nisi illam supernam patriam, illam beatorum ciuium societatem, quorum corda sibi inuicem, et claritate fulgent, et puritate translucent? Quam Ioannes in Apocalypsi conspexerat, cum dicebat: Et erat structura muri eius ex lapide iaspide; ipsa uero ciuitas aurum mundum, simile uitro mundo . Quia enim omnes sancti summa in ea beatitudine claritate fulgebunt, in structura aurum dicitur. Et quoniam ipsa eorum claritas uicissim sibi in alterius cordibus patet, et cum uniuscuiusque uultus attenditur, simul et conscientia penetratur; hoc ipsum aurum uitro mundo simile esse  memoratur. Ibi quippe uniuscuiusque mentem ab alterius oculis membrorum corpulentia non abscondit, sed patebit animus: patebit corporeis oculis ipsa etiam corporis harmonia. Sicque unusquisque tunc erit conspicabilis alteri, sicut non potest nunc conspicabilis esse sibi. Nunc autem corda nostra quandiu in hac uita sumus, quia ab altero in alterum uideri non possunt, non intra uitrea, sed intra lutea uascula concluduntur. Illa itaque ciuitas, que sua uicissim singulis corda manifestat, ex auro dicitur simili uitro mundo, ut designetur auro clara, uitro perspicua. Sed quamuis in ea sancti omnes tanta claritate fulgeant, tanta perspicuitate transluceant, ei tamen Sapientie, de cuius imagine habent omne quod sunt, equari non possunt. Bene  ergo in laude huius eterne Sapientie, que Christus est, dicit: Non adequabitur ei aurum uel uitrum. Ad hoc enim sancti omnes ad illa gaudia perueniunt, ut esse Deo similes possint, sicut scriptum est: Cum apparuerit, similes ei erimus, quoniam uidebimus eum, sicuti est . Et tamen scriptum est: Domine, quis similis tibi? . Et iterum: Quis similis erit Deo inter filios Dei? . Unde ergo similis, et unde non similis; nisi quia huic Sapientie et similes erunt ad imaginem, et tamen non erunt similes ad equalitatem? Aspiciendo quippe eternitatem Dei, fit eis ut eterni sint; et dum uisionis eius donum percipiunt, ex perceptione beatitudinis imitantur quod  uident. Et similes ergo sunt, quia beati sunt; et tamen Creatori similes non sunt, quia creatura sunt. Et habent itaque quamdam Dei similitudinem, quia non habent finem; et tamen incircumscripti Filii Dei equalitatem non habent, quia habent circumscriptionem. Dicatur igitur recte in laude huius eterne Sapientie: Non adequabitur ei aurum uel uitrum; quia uidelicet quantalibet sancti claritate uel perspicuitate fulgeant; aliud esse  homines et sapientes in Deo, atque aliud esse hominem  Sapientiam Dei Patris. Quam profecto Sapientiam B. Iob ueraciter agnouit, qui mediatori  Dei et hominum aliquem sanctorum comparare minime presumpsit.

Unde et subditur: Non commutabuntur pro ea uasa auri excelsa et eminentia. Excelsum quippe uas auri Elias exstitit; excelsum uas auri Ieremias; excelsa atque eminentia auri uasa priores patres fuerunt. Sed hec Dei Patris sapientia, que Christus est, ut a perpetua nos damnatione redimeret, et a carnali conuersatione abstraheret, apparuit in carne. Et qui illam ueraciter non agnouit mediatorem Dei et hominum hominem Christum Iesum esse unum ex prophetis putauit, quem electorum oculi fide tenuerunt Deum, cum uiderent hominem. Unde ab eo sanctis discipulis dicitur: Quem dicunt homines esse Filium hominis? Cui cum  protinus responderent: alii Ioannem Baptistam, alii autem Eliam, alii uero Ieremiam, aut unum ex prophetis; de suo mox sensu requiruntur: uos autem quem me esse dicitis? Cui Petrus totius Ecclesie uoce respondens, ait: Tu es Christus Filius Dei uiui . Quia igitur iuxta Pauli uocem, Christum nouimus Dei uirtutem et Dei Sapientiam; Petrus pro hac Sapientia uasa auri excelsa et eminentia commutare noluit, qui de illa, non aliud quam erat, intellexit. Magnum quippe, ut dictum est, uas auri Ioannes, magnum uas auri Elias uel Ieremias fuit; sed quisquis eumdem Dominum quemlibet eorum esse credidit, uas auri excelsum et eminens pro Sapientia commutauit.  Ecclesia uero pro hac Sapientia, que Christus est, uasa auri excelsa et eminentia non commutat; quia Christum Dei Filium non unum esse prophetarum, sed unum prophetarum Dominum credit. Ipsam quippe Dei Patris ad se uenisse Sapientiam uidens, noluit se in illis aureis uasis figere, sed in eam studuit fide certissima pertransire. Dicat itaque B. Iob de eterna Dei Patris Sapientia, que Christus est: Non commutabuntur pro ea uasa auri excelsa et eminentia, quia electi quique sanctorum uitam uenerantur ex sublimitate, et tamen non suscipiunt ad errorem. Quos enim puros homines sciunt, Deo homini, id est Christo, omnino non conferunt.

Unde et adhuc subditur: Non commemorabuntur,  supradicta scilicet uasa auri excelsa et eminentia, comparatione eius. Omnes enim superne patrie electi, sancti quidem et iusti sunt; sed participatione eiusdem Sapientie, que Christus est, non comparatione. Quid enim sunt homines Deo comparati? Sapientia autem lumen uocatur, et Sapientie serui, lumen uocari solent; sed Sapientia est lumen illuminans; serui uero Sapientie lumen illuminatum. Unde scriptum est: Erat lux uera que illuminat omnem hominem uenientem in hunc mundum . Istis autem recte dicitur: uos estis lux mundi . Iustitia quidem Sapientia  est; iustitia et serui huius Sapientie, que Christus est, nuncupantur: sed illa iustitia est iustificans; isti sunt iustitia iustificata. De ipsa quoque Sapientia, que Deus est, dicitur: Ut sit ipse iustus et iustificans ; isti uero, qui huius Sapientie serui sunt, dicunt, ut nos efficiamur iustitia Dei in ipso . Aliter ergo uenerandum est lumen illuminans, aliter lumen illuminatum. Aliter iustitia iustificans, aliter iustitia iustificata. Sapientia uero est et sapit, nec habet aliud esse, et aliud sapere; serui autem Sapientie esse quidem sapientes possunt, nec tamen hoc habent esse quod sapere: nam et esse possunt, et sapientes non esse; Sapientia uero Dei Patris, que Christus est, habet essentiam, habet uitam, sed hoc quod  habet, ipsa est. Proinde incommutabiliter uiuit, quia non ex accidenti dono, sed essentialiter uiuit. Sola ergo cum Patre et Spiritu sancto ueraciter est, cuius essentie comparatum esse nostrum, non esse est. Huic Sapientie, que Christus est, si coniungimur, sumus, uiuimus, et sapimus . Huic si comparamur, nec sapimus, nec uiuimus, nec omnino sumus. Hinc est quod sancti omnes quanto in Dei uisione proficiunt, tanto magis diuinitatis interna conspiciunt, tanto subtilius se nichil esse cognoscunt. Ut ergo in comparatione illius summe essentie aliquid simus, cognoscamus nosmetipsos, quod pene nichil sumus. Bene itaque dicitur, quod non commemorabuntur comparatione eius, scilicet Sapientie, uasa auri excelsa et eminentia;  quia, quamuis ex participatione eiusdem Sapientie, que Christus est, aliquid sunt; comparatione illius memoranda non sunt. Quia uero hec Sapientia humanis cordibus latenter infunditur, sicut de sancto quoque Spiritu dictum est: Spiritus ubi uult spirat: et uocem eius audis, sed non scis unde ueniat, aut quo uadat ; idcirco apte subiungitur: Trahitur enim Sapientia de occultis .

De occultis quippe Sapientia trahitur, quia cum sit inuisibilis, nonnisi inuisibiliter inuenitur. Que recte quoque trahi dicitur; quia, sicut flatum trahimus, ut corpus uiuat, sic ab intimis Sapientie Spiritus ducitur, ut ad uitam anima subsistat. Unde ipsa Sapientia per Psalmistam ait: Os meum aperui  et attraxi spiritum . Que nimirum Dei Patris Sapientia humana carne cum anima rationabili suscepta, dum ab intimis apparuisset, in prompto mundus hic, qui auctorem suum uidere non potuit; quem uisibilem conspexit hominem, eum quoque et inuisibilem agnouit Deum. Conuersa est ab infidelitatis sue tenebris superba prius sua auersione gentilitas; ostensis signis atque prodigiis creuit fides; propagata autem fide, in ueneratione omnium sancte Ecclesie culmen emicuit: cui, cum deessent aperti aduersarii, tentari cepit a suis. Ex qua re actum est, ut in eadem sancta Ecclesia nonnulli prodirent, qui mediatorem Dei et hominum hominem Christum Iesum purum hominem et creatum dicerent, sed ex gratia deificatum;  tantumque ei sanctitatis tribuerent, quantum de sanctis ceteris, eius uidelicet famulis agnouissent. Quos B. Iob prophetie spiritu afflatus sententie sue diffinitione redarguit, dicens:

Non adequabitur ei topazion de Aethiopia. Quid Aethiopiam, nisi presentem mundum accipimus que coloris nigredine designat peccatorem populum feditate meritorum? Aliquando uero Aethiopie nomine specialiter gentilitas designari solet infidelitatis prius nigra peccatis. Unde Dauid propheta uidens quod ad Iudeam redimendam uenturus esset Dominus, sed ante gentilitas crederet, et postmodum Iudea sequeretur, ait: Aethiopia preueniet manus eius Deo ; id est priusquam Iudea credat, saluandam se offert omnipotenti Deo  peccatis nigra gentilitas. Topazion uero pretiosus lapis est: et quia Greca lingua omne dicitur pro eo quod omni colore resplendet, topazion quasi topatus uocatur. Dum uero in Deum conuersa gentilitas credidit, ex ea multi ita sunt dono sancti Spiritus locupletati, ut quasi multis coloribus, sic multis uirtutibus luceant. Sed ne acceptis quisquam uirtutibus extollatur, a B. Iob recte dicitur: Non adequabitur ei topazion de Aethiopia. Ac si apertius diceretur: Nullus sanctorum quibuslibet uirtutibus plenus, ex ista tamen nigredine mundi collectus, Sapientie Dei Patris, que Christus est, equari potest, de quo per angelum Gabrielem semper uirgini Marie Genitrici illius dictum est: Quod nascetur ex te sanctum, uocabitur Filius Dei . Nos quippe etsi sancti per Dei gratiam efficimur, non tamen sancti nascimur; quia ipsa nature corruptibilis conditione constringimur, ut cum Propheta unusquisque nostrum dicat: Ecce enim in iniquitatibus conceptus sum, et in peccatis concepit me mater mea . Ille autem solus ueraciter sanctus natus est, qui ut ipsam conditionem nature corruptibilis uinceret, ex commistione carnalis copule conceptus non est.

Iterum, o Iudei, caritate cogente, ad uos reuertor conloquendo, scire uolens, utrum, iam deposita incredulitatis mortifera perfidia, Christum cum Deo Patre et Spiritu sancto unum naturaliter Deum esse credatis; an adhuc cecitate paterni erroris  contenebrati de illius Deo Patri ceterna diuinitate dubitetis? Si illum cum Deo Patre et Spiritu sancto unum uerum Deum esse negatis, eterna beatitudine et felicitate priuati estis. Quia igitur in uestra adhuc malitia perseuerantes, illum non Dei Patris naturalem, sed adoptiuum, sicut ceteros sanctos, per gratiam esse filium dicitis; etiam a Deo Patre receditis. Quia secundum Ioannis euangeliste testimonium: Qui Filium negat, nec Patrem habet . In hoc itaque, quod Christum uerum Deum esse nefanda conspiratione negatis; a Deo, qui uere est unus in essentia, et in personis trinus, uos ipsos alienos facitis. O gens praua atque peruersa! Cur non intelligis, quia Deum Patrem inhonoras, cum eius naturalem Filium, ex sua uidelicet  essentia, ante omnia secula genitum, Deum esse negas; et non Creatorem, sed creaturam, ut ceteri sancti homines sunt, affirmas? Quare non consideratis, o infelices Iudei, quia magnam Deo Patri infertis iniuriam, cum Iesum Christum, quem ipse sibi equalem genuit Filium, non uerum Deum, sed hominem creditis esse purum? Dicitis etiam, quod idem Redemptor humani generis Dominus noster iehsu Christus non fuerit ex Spiritu sancto conceptus, sed ex semine Ioseph procreatus. Blasphemiarum uestrarum fetor, o infelices, imo infelicissimi Iudei, non solum audientium aures polluit, sed etiam ipsum erem commaculat. Hec uestra nefandissima uerba falsitate et mendacio sunt plena. Hic mendacissimus sermo a sanctis prophetis  dissentit, et Deo omnipotenti iniuriam facit. Hec uestra assertio falsa, a sanctorum Patrum dictis probatur dissona, et diuine dispositioni omnino contraria. Hanc procul dubio uestram oppositionem, que reuera legi et prophetis est contraria, B. Iob in supradicta sententia destruit, cum ait: Non adequabitur ei topazion de Aethiopia. Ac si apertius diceret: Nullus hominum quamuis uirtutibus sit plenus, tamen quia ex uirili semine est procreatus, Iesu Christo, qui de Spiritu sancto conceptus, et ex uirginali utero sine peccato natus, et in mundo absque culpa conuersatus est, adequari poterit. In uestra itaque obiectione uos mentitos esse, asserit, cum topazion de Aethiopia Christo  adequari non posse dicit. O infelicis! non intelligitis, neque attenditis, quia aliud est ex carnali concubitu natos homines gratiam adoptionis percipere, aliud unum Dominum Iesum Christum singulariter per diuinitatis potentiam Deum, ex ipso conceptu prodiisse; nec equari potest gloria Unigeniti habita per naturam, accepta gloria aliorum per gratiam? Mediator quippe Dei et hominum homo Christus iehsu, non sicut uos, o infelices Iudei, mentimini, alter in humanitate, et alter in Deitate est; nec sicut purus homo conceptus atque editus, post per meritum, ut Deus esset, accepit; sed, nuntiante angelo et adueniente Spiritu sancto, mox uerbum in utero, mox intra uterum uerbum caro factum est; et manente incommutabili essentia,  que ei est cum Patre et sancto Spiritu ceterna, assumpsit humanam naturam intra uirginea uiscera.

Ad hoc iterum, o insipientes et maligni Iudei, supradicta B. Iob uerba breuiter replicare uolumus ut, relicta incredulitatis perfidia, de Christi diuinitate uos certos reddamus. Si uero adhuc obstinata mente in uestra malitia perseuerare uolueritis, uos per omnia in uestra disputatione mentitos esse probemus. Ait ergo iste uir sanctus in supradicta sua sententia de ceterna Deo Patri, que Christus est, Sapientia: Non dabitur aurum obrizum pro ea. Per aurum obrizum, ut dictum est, angeli designantur, Dicatur itaque apertius: Per semetipsam Sapientia Dei Patris, que Christus est, manifestabitur, ut humanum genus ab originali culpa redimatur. Nullus  uice eius de celo angelus mittetur, quia per Creatorem necesse est ut creatura liberetur. Aperte ergo ostenditur, o inimici iustitie Iudei, quia cum humanum genus non per creaturam, que est angelus, sed per Christum, qui est Creator, liberatur, Christus non est creatura, sed Creator.

Ut etiam B. Iob antiquos Patres diuini eloquii tractatores, Moysen scilicet, Iosue, Dauid, Salomonem, et ceteros Testamenti ueteris doctores, inferiores Christo esse ostenderet, adiunxit, dicens: Non appendetur argentum in commutatione eius. Per argentum enim, ut dictum est, doctores ueteris legis intelliguntur. Quia ergo lex peccata indicare potuit, non curare, nullus ex prisce legis doctoribus humani generis redemptor exstitit. Hoc loco  aduertite, o Iudei, quia Christus iehsu non est, ut uos dicitis, homo purus; sed uerus homo est et uerus Deus, qui de potestate tenebrarum redimere potuit humanum genus. Satis itaque aperte B. Iob oppositionem uestram falsam esse ostendit, dum Redemptori omnium Iesu Christo nullus hominum, quamuis sanctus, equari posse dicit. Ut etiam sapientiam philosophorum huius mundi huic Sapientie Dei Patris, que Christus est, longe subesse monstraret, intulit, dicens: Nec conferetur tinctis Indie coloribus. Per Indiam, ut supra dictum est, que nigrum populum mittit, hic mundus accipitur, in quo uita hominum per culpam obscuram generatur. Sapientes uero huius seculi, id est pagani  philosophi, quasi colores tincti fuerunt; quia, quamuis honestatis colore uestiti foris uiderentur, per infidelitatem tamen et prauam actionem nigri et obscuri erant. Sapientia enim huius mundi inimica est Deo ; sed Sapientia Dei Patris, que Christus est, coloribus tinctis non confertur; quia qui ueraciter hanc eternam sapientiam cognoscit, ab huius mundi philosophis quantum distat, agnoscit. Omni ergo ambiguitate remota agnoscite, o Iudei, quod uera Sapientia, que Christus est, super omnes homines est; quia uidelicet nullus homo, quamuis sanctus, quamuis sapiens sit, equari ei minime potest.

Iterum B. Iob prudenter intelligens, quod eterna Sapientia, que Christus est, omnes sanctos in terra,  et celestes in celo uirtutes sanctitate et potestate superat, subiungit, dicens: Non conferetur lapidi sardonycho pretiosissimo, uel sapphiro. Ac si apertius diceret: Hec Sapientia Dei Patris lapidi sardonycho uel sapphiro non confertur; quia is qui Dei est uirtus et Dei sapientia, mediator scilicet Dei et hominum homo Christus iehsu, , tanta magnitudine excellit omnia, ut ei neque in terra sancti homines, patriarche uidelicet et prophete, neque in celo angeli comparentur. Constat itaque, o infelices Iudei, quia hec Dei Patris Sapientia, que Christus est, non est creata, ut uos blasphemando dicitis, sed creatrix; cui nec terrestris creatura equari potest, nec etiam celestis. Ut etiam hoc sanctus uir in illa quoque superna ciuitate  Hierusalem nullum posse peruenire ad equalitatem Unigeniti Dei et uirginis demonstraret, addidit: Non adequabitur ei aurum, uel uitrum. Ac si apertius diceret: Quamuis in illa summa ac celesti ciuitate sancti omnes tanta claritate fulgeant, tanta perspicuitate transluceant; illi tamen Sapientie id est Christo, de cuius imagine habent omne quod sunt, equari minime possunt. Aduertite igitur, o inimici ueritatis Iudei, quia Christus, in quo omnes thesauri sapientie et scientie Dei Patris sunt , cui nullus sanctorum potentia et magnitudine equari potest, non temporalis, ut uos dicitis, sed eternus est. Ipse enim, quod omnino negare non potestis, nec debetis, ceterna Deo Patri est Sapientia, per quem facta sunt omnia. Quam  profecto sapientiam B. Iob, ut uir pius et mysticis sermonibus plenus, subtiliter agnouit qui eidem Iesu Christo aliquem sanctorum comparare nequaquam presumpsit. De quo etiam subiungit, dicens: Non commutabuntur pro ea uasa auri excelsa et eminentia. Quasi diceret: Sancta Ecclesia pro hac Sapientia, que Christus est, uasa auri excelsa et eminentia non commutat, quia Christum Dei uirginisque Filium, non unum ex prophetis, sed Dominum esse prophetarum indubitanter affirmat. Electi quique, ut dictum est, sanctorum Patrum uitam uenerantur ex sublimitate uirtutum; et tamen non eam ad errorem suscipiunt. Quare? Quia uidelicet quos homines puros sciunt, quamuis uirtutibus emineant, Deo tamen homini, id est Christo Dei et  uirginis Filio omnino non conferunt. Hoc loco attendite, o Iudei, quia hec Dei Patris Sapientia, que Christus est, cui doctores ueteris Testamenti equari nequaquam possunt, non est temporalis, ut uos mentimini, sed eterna; nec humana, sed diuina, per quam ex nichilo facta sunt omnia.

Nec etiam ex illis, qui ex gentilitate ad sancte Trinitatis fidem in nouo testamento conuersi sunt, eidem Dei Patris Sapientie, que Christus est, equari aliquis posset, uir sanctus subiungit, dicens: Non adequabitur ei topazion de Aethiopia. Ac si apertius diceret: Nullus sanctorum quibuslibet uirtutibus plenus ex ista nigredine gentilitatis collectus Sapientie Dei Patris, que Christus est, equari potest.  Ac si patenter insinuat, dicens: Hi, qui ex peccati nigredine, id est ex gentilitate ad conuersionem ueniunt, equari Deo homini, id est Christo non possunt; quamuis multis colorum uirtutibus resplendere uideantur. De quibus apte subditur, nec tincture mundissime componentur. Tincture enim mundissime uocantur hi, qui ueraciter sunt humiles et ueraciter sancti, qui sciunt quidem, quia ex semetipsis uirtutum speciem non habent, sed hanc ex dono gratie superuenientis tenent. Tincti enim non essent, ut ait B. Gregorius, si sanctitatem naturaliter habuissent. Sed mundissime tincture sunt, quia humiliter custodiunt superuenientem  in se uirtutum gratiam, quam acceperunt. Hinc est enim quod sponsi uoce de sancta Ecclesia dicitur: Que est ista, que ascendit dealbata?  Quia enim sancta Ecclesia celestem uitam naturaliter non habet, sed, superueniente Spiritu sancto, pulchritudine spiritualium donorum componitur; non alba, sed dealbata memoratur.

Et notandum, quod superius cum dixisset: Non conferetur tinctis Indie coloribus, eosdem colores non intulit mundos; hoc uero in loco, ut tincturam ueracium uirtutum ab illa philosophorum fucatione distingueret, tincturas addidit mundissimas. Tincture enim mundissime recte nominantur hi, qui prius per praua opera fedi fuerant, superueniente tamen Spiritu sancto, nitore gratie uestiuntur, ut longe  aliud appareant esse quam erant. Unde etiam baptisma, id est tinctio, dicitur ipsa nostra in aqua descensio. Tingimur quippe, quia qui prius indecori eramus deformitate uitiorum, accepta fide reddimur pulchri gratia et ornamento uirtutum. Quamuis ergo tincture mundissime filii Ecclesie ex gentilitate uenientes opponantur, scilicet spiritalis gratie repleantur, et sacro baptismate a peccatis purgentur; tamen quia omnino hec a semetipsis non habent, eterne Dei Patris Sapientie, que Christus est, cequari non possunt.

Audistis, o Iudei, docente B. Iob, quia nec in celo aliquis angelorum, nec ante legem aliquis patriarcharum, nec sub lege quisquam prophetarum uel doctorum nec in nouo testamento, quamuis sanctus, quamuis  uirtutibus plenus, ceterne Deo Patri Sapientie, que Christus est, aliquis purificari potuit. Mentitos uos itaque in uestra oppositione esse, legis et prophetarum uerissimis testimoniis satis euidenter comprobamus, qui dicitis Christum non uerum Dei Filium, sed sicut alium quemlibet sanctorum per gratiam fuisse adoptatum, et a Deo uirtutibus ditatum. Patenter datur intelligi, o inimici ueritatis Iudei, quia si Christus, ut uos dicitis, homo purus esset, nec in terra sanctos homines, nec in celo angelicas potestates, ut ait B. Iob, propria uirtute excelleret. Sed quia non homo purus, sed uerus Dei Filius est; idcirco nec homo in terra, quamuis sanctus sit, nec in celo angelus ei equari potest.  Est ergo Dominus noster iehsu Christus non adoptiuus, sed naturaliter unus et uerus Deus cum Patre et Spiritu sancto, per quem Deus Pater omnia creauit ex nichilo. Hoc idem legis testimonia asserunt; hoc ipsum prophetarum uaticinia testantur; hoc sanctarum Scripturarum ueritas declarat; hoc sancti ueteris et noui Testamenti doctores affirmant; hoc sancta Ecclesia predicat. Christus est itaque Dei Patris Sapientia, per quem facta sunt omnia.

 Moneo uos, o Iudei, ut de hac Sapientia, que Christus est, quid etiam B. Iob dicat, in commune audiamus. Ait enim sub quadam requisitione: Unde ergo sapientia ueniet, et quis est locus intelligentie?  Abscondita est ab oculis omnium uiuentium. Pensandum magnopere est quod a sancto uiro requiritur, unde sapientia ueniet. Ab eo et uenit, ut ait B. Gregorius, a quo orta est. Sed quia ab inuisibili et ceterno Patre nascitur, eius uia occulta est. Unde et per prophetam dicitur: Generationem illius quis enarrabit?  Locus uero intelligentie eius est humana mens, quam hec Dei Sapientia dum repleuerit, sanctam facit. Quia ergo et inuisibilis est de quo prodiit, et incertum nobis est in cuius mente intellecta requiescit, recte nunc dicitur: Unde ergo sapientia ueniet, uel quis est locus intelligentie? Sed hoc ualde mirum est, quod protinus subinfertur: Abscondita est ab oculis omnium uiuentium. Sapientia quippe, que Christus est, si  oculis omnium uiuentium occulta esset, hanc procul dubio sanctorum nemo uidisset. Sed ecce huic sententie Ioannem audio concordantem, qui ait: Deum nemo uidit unquam . Rursumque cum testamenti ueteris Patres intueor, multos horum, teste ipsa sacra lectionis historia, Deum uidisse cognosco. uidit quippe Iacob Dominum, qui ait: uidi Dominum facie ad faciem, et salua facta est anima mea . uidit Moyses Dominum, de quo scriptum est: Loquebatur Dominus ad Moysen facie ad faciem, sicut loqui solet homo ad amicum suum . uidit etiam Iob Dominum, qui dicit: Auditu auris audiui te; nunc autem oculus meus uidet te . uidit Isaias Dominum, qui ait: Anno quo mortuus est rex Ozias,  uidi Dominum sedentem super solium excelsum et eleuatum . uidit Micheas Dominum, qui dicit: uidi Dominum sedentem super solium suum, et omnem exercitum celi assistentem ei a dextris et a sinistris .

Quid est ergo quod tot testamenti ueteris Patres Deum se uidisse testati sunt; et tamen de hac Sapientia, que Deus est, scilicet Christus, dicitur: Abscondita est ab oculis omnium uiuentium; et Ioannes dicit: Deum nemo uidit unquam, nisi hoc, quod patenter datur intelligi; quia, quandiu hic mortaliter uiuitur, uideri per quasdam imagines Deus potest, sed per ipsam nature sue speciem non potest: ut anima gratia sancti Spiritus afflata per  figuras quasdam Deum uideat, sed ad ipsam uim essentie eius non pertingat? Hinc est enim quod Iacob, qui Deum se uidisse testatur, hunc nonnisi in angelo uidit. Hinc est quod Moyses, qui cum Deo facie ad faciem loquitur, sicut loqui solet homo cum amico suo, ei in ipsa sue locutionis uerba dicit: Si inueni gratiam in conspectu tuo, ostende mihi teipsum manifeste, ut uideam te . Certe enim, si Deus non erat cum quo loquebatur, ostende mihi Deum diceret, et non ostende temetipsum. Si autem Deus erat cum quo facie ad faciem  loquebatur, cur se petebat uidere, quem uidebat? Sed ex hac eius petitione colligitur, quia eum sitiebat per incircumscripte nature sue claritatem cernere, quem iam ceperat per quasdam imagines uidere; ut sic superna essentia mentis oculis adesset, quatenus ei ad eternitatis uisionem nulla imago creata temporaliter interesset.

uiderunt ergo Patres testamenti ueteris Dominum; et tamen iuxta Ioannis uocem: Deum nemo uidit unquam; et iuxta B. Iob sententiam: Sapientia, que Deus est, abscondita est ab oculis omnium uiuentium; quia in hac mortali carne consistentibus, et uideri potuit in ueteri testamento per quasdam circumscriptas imagines, et in nouo per assumptam humanitatem: et uideri non potuit per  incircumscriptum lumen eternitatis. Sin uero a quibusdam potest in hac adhuc corruptibili carne uiuentibus, et tamen inestimabili uirtute crescentibus quodam contemplationis acumine eterna Dei claritas uideri, hoc quoque sententia B. Iob non abhorret, que ait: Abscondita est ab oculis omnium uiuentium; quoniam quisquis Sapientiam, que Deus est, uidet, huic uite funditus moritur, ne iam eius amore teneatur. Nullus quippe eam uidet, qui adhuc carnaliter uiuit; quia nemo potest amplecti Deum simul et seculum. Qui enim Deum uidet, eo ipso moritur, quo uel intentione cordis uel  effectu operis ab huius uite delectationibus tota mente separatur. Unde et ad eumdem quoque Moysen dicitur: Non enim uidebit me homo  et uiuet . Ac si aperte diceretur: Nullus unquam Deum  specialiter uidet, et mundo carnaliter uiuit. Unde Paulus quoque apostolus, qui adhuc Dei inuisibilia, sicut ipse testatur, ex parte cognouerat; iam huic mundo totum se mortuum esse perhibebat, dicens: Mihi mundus crucifixus est et ego mundo . Sicut enim iam longe  superius diximus non suffecit, ut diceret: Mundo crucifixus sum, nisi etiam premitteret, mihi mundus crucifixus est, ut non solum se mundo mortuum, sed etiam mundum sibi mortuum esse testaretur; quatenus nec ipse mundum, nec ipsum iam mundus appeteret. Si enim duo fortasse in uno loco sint, quorum unus uiuus, alter uero sit  mortuus, etsi mortuus uiuentem non uidet, uiuus tamen mortuum uidet. Predicator autem Dei ut ostenderet, quia per abiectionem qua se humiliando deiecerat, talis iam factus esset, ut nec ipse mundum, nec ipsum mundus conspiceret, non solum ait se mundo crucifixum, ut ipse mundi gloriam cum appeteret, tanquam mortuus non uideret; sed etiam mundum sibi asseruit crucifixum, in quo tanta se humilitate deiecerat, ut ei ipse mundus tanquam ad eum esset mortuus, paululum humilem atque despectum iam uidere nequaquam posset.

 Sciendum uero est quod fuere nonnulli, qui Deum dicerent etiam in illa regione beatitudinis, in claritate quidem sua conspici, sed in natura minime uideri. Quos nimirum minor inquisitionis subtilitas fefellit. Neque enim illi simplici et incommutabili essentie aliud est claritas, et aliud natura; sed ipsa ei natura sua claritas, et ipsa claritas natura est. Quia enim suis dilectoribus hec Dei Patris Sapientia, que Christus est, sese in futuro ostenderet, in se pollicetur, dicens: Qui diligit me, diligetur a Patre meo: et ego diligam eum, et manifestabo ei meipsum . Ac si patenter dicat: Qui in uestra me natura nunc cernitis, restat ut me in mea in futura uita uideatis. Hinc rursus ait: Beati mundo corde, quoniam ipsi  Deum uidebunt . Hinc etiam Paulus ait: Nunc uidemus per speculum et in enigmate; tunc autem facie ad faciem. Nunc cognosco ex parte; tunc cognoscam sicut et cognitus sum . Sed quia de Deo per primum Ecclesie predicatorem dicitur: In quem desiderant angeli prospicere ; sunt nonnulli, qui nequaquam Deum uidere uel angelos suspicantur, et tamen dictum per ueritatis sententiam scimus: Angeli eorum in celis semper uident faciem Patris mei, qui in celis est . Nunquid ergo aliud ueritas, aliud predicator insonat ueritatis? Sed si sententia utraque conferatur, quia sibi nequaquam discordet, cognoscitur. Deum quippe angeli et uident et uidere desiderant; intuentur et intueri sitiunt. Si enim,  ut ait B. Gregorius, angeli uidere desiderant, ut effectu sui desiderii minime perfruantur, desiderium sine fructu anxietatem habet; et anxietas penam. B. uero angeli ab omni pena anxietatis longe sunt, quia nunquam simul pena et beatitudo sibi conueniunt. Rursum cum dicimus, eos Dei uisione satiari, quia Psalmista ait: Satiabor, dum manifestabitur gloria tua , considerandum nobis est, quoniam satietatem solet fastidium subsequi. Ut ergo recte sibi utraque conueniant, dicat ueritas, quia semper uident; dicat predicator egregius, scilicet Petrus apostolus, quia semper uidere desiderant. Ne enim sit in desiderio anxietas, desiderantes satiantur; ne autem sit in satietate  fastidium, satiati desiderant. Desiderant igitur sine labore, quia desiderium satietas comitatur; et satiantur sine fastidio, quia ipsa satietas ex desiderio semper accenditur. Sic quoque nos erimus, quando ad ipsum fontem uite uenerimus. Erit nobis delectabiliter impressa sitis simul atque satietas. Sed longe erit a siti necessitas, longe a satietate fastidium, quia et sitientes satiabimur, et satiati sitiemus. uidebimus igitur Deum, ipseque erit premium laboris nostri, ut post mortalitatis huius tenebras, accessa eius luce gaudeamus. Sed cum eius lucem dicimus accessam, obsistit animo, quod Paulus dicit: Qui lucem habitat inaccessibilem: quem uidit nullus hominum, sed nec uidere potest . Ecce rursum audio quod Psalmista ait:  Accedite ad Deum, et illuminamini . Quomodo ergo accedendo illuminamur, si ipsam lucem qua illuminari possumus, non uidemus? Si uero accedendo ad eum, ipsam qua illuminamur, lucem uidemus; quomodo inaccessibilem esse perhibetur? Qua in re pensandum, quod inaccessibilem dixit, sed homini humana sapienti. Sacra quippe Scriptura omnes carnalium sectatores humanitatis nomine notare solet. Unde idem Apostolus quibusdam discordantibus dicit: Cum enim sit inter uos zelus et contentio, nonne carnales estis, et secundum hominem ambulatis?  Quibus paulo post subiecit: Nonne homines estis?  Et unde alias testimonium protulit, quod oculus non uidit, nec auris audiuit, nec in cor hominis ascendit, que  preparauit Deus diligentibus se . Et cum hoc absconditum hominibus dixisset, mox subdidit: Nobis autem reuelauit Deus per Spiritum suum . Ipsum uidelicet se ab hominibus uocatione discernens, qui raptus supra hominem diuina iam sapiebat. Ita etiam hoc loco cum lumen Dei inaccessibile perhiberet, ut ostenderet quibus, subdidit: Quem uidit nullus hominum, sed nec uidere potest .

More suo homines uocans, omnes scilicet humana sapientes, quia qui diuina sapiunt, supra homines sunt. uidebimus igitur Deum, ut ait B. Gregorius, si per celestem conuersationem supra homines esse mereamur. Nec tamen ita uidebimus eum, sicut uidet ipse seipsum. Longe quippe dispariliter  Creator se uidet, quam uidet creatura ipsum Creatorem. Nam quantum ad immensitatem Dei, quidam nobis modus figitur contemplationis; quia eo ipso pondere circumscribimur, quo creatura sumus. Sic profecto non ita conspicimus Deum, sicut ipse conspicit se; sicut non ita requiescimus in Deo, sicut ipse requiescit in se. Nam uisio nostra uel requies erit utcunque similis uisioni, uel requiei illius, sed equalis non erit. Ne enim luceamus nobis, contemplationis penna nos subleuabit, atque a nobis ad illum erigemur intuendum; raptique intentione cordis et dulcedine contemplationis, aliquomodo a nobis in eterna beatitudine ibimus in ipsum. Etiam hoc ipsum ire nostrum minus  est requiescere, et tamen sic in Deum ire, perfecte est requiescere. Et perfecta ergo requies est, quia Deus cernitur; et tamen nostra requies non est equanda requiei illius, quia Dei requies non a se in alium transit ut quiescat. Est itaque requies, ut ita dicam, similis atque dissimilis; quia quod Dei requies est, hoc nostra requies imitatur; namque ut beati atque eterni simus, eternum imitamur, eternum scilicet Deum, qui uera eternitas est; et magna nobis est eternitas imitatio eternitatis. Nec exsortes sumus eius quem imitari possumus; quia et uidentes participamus, et participantes imitamur. Que nimirum uisio nunc fide inchoatur, sed tunc in specie perficietur, quando ceternam Deo Patri Sapientiam, que Christus  est, quam modo per ora predicantium, quasi per decurrentia flumina potamus, in ipso suo fonte, hoc est in Patre, de quo semper nascitur, potauerimus. Unde in libro primo Sententiarum ait B. Isidorus noster patronus, Filii Dei perfecta natiuitas nec cepit esse, nec desiit. Semper itaque Filius de Deo Patre nascitur, et tamen natiuitas eius eterna est atque perfecta. Que Dei Patris Sapientia per Salomonem sic loquitur: Ante omnes colles generabat me Deus .

Interea uos pro salute uestra moneo, o Iudei, ut B. Iob uerba que nunc usque exposita sunt uobis, non negligenter obliuioni tradatis, sed solerter memorie commendetis, quatenus illius uerbis fidem attribuentes, Christum, qui secundum ipsius testimonium  naturalis Dei Patris Sapientia est, omni dubietate postposita uerum Deum esse credatis. Ipse quippe B. Iob supra testatur, quamuis gentilis, quod nec in terra homo, nec in celo angelus Christo, qui ueraciter Dei Patris Sapientia est et uirtus, equari potest. Desine itaque, o gens praua atque peruersa, Christum purum hominem uel creaturam dicere, quem tot legis et prophetarum testimoniis didicisti, cum Deo Patre et Spiritu sancto unum et uerum Deum esse. Procul dubio si creatura esset, nec in terra sanctos homines, nec in celo angelicas dignitates excelleret. Quia uero non est creatura, ut uos blasphemando dicitis, sed uerus Creator omnium, idcirco propria uirtute et potestate  non solum sanctos homines, uerum etiam celestium ordinum superat principatus et potestates. Euidenter itaque uos, o infelices Iudei, in uestra assertione B. Iob conuincit, qui Iesu Christo Dei, et uirginis filio nullam creaturam equari posse dicit. Perpendite igitur, o inimici ueritatis Iudei, quia, ut sepe dictum est, si creatura fuisset, omnes rationales creaturas, celestes uidelicet et terrestres, propria uirtute non superasset. De quo B. Ioannem Baptistam nouimus dixisse: Qui de celo uenit super omnes est . Quid ergo restat, nisi ut, errore infidelitatis depulso, ipsum Dei et uirginis Filium diuinam Sapientiam esse credatis, per quam Deus Pater omnia creauit ex nichilo?

 Sed ut credatis certius et teneatis firmius, quod per ipsam Sapientiam, que Christus est, Deus Pater omnia creauit ex nichilo, moneo uos ut solerter audiatis quid gloriosissimus prophetarum Dauid eidem Deo Patri dicat in Psalmo: Quam magnificata sunt opera tua, Domine, omnia in Sapientia fecisti . Omni quippe dubietate postposita, o insipientes et maligni Iudei, huius S. Prophete uerbis fidem accommodare debetis. Ipse utique, iubente Domino, oleo unctus cum leonibus quasi cum agnis lusit, et in ursis similiter fecit. Gigantem etiam occidit, et opprobrium ab Isrel abstulit ; insuper et gentis uestre cornu, o Iudei, pro uiribus exaltauit. Inimicos uestros undique contriuit, et aduersarios exstirpauit. De omni corde suo  Dominum laudauit, et contra altare cantores stare fecit, dulcesque modulos in eorum sonos gratulanter exhibuit: in celebrationibus decus magnum dedit, tempora usque ad consummationem uite ornauit; et ut nomen sanctum Domini laudarent, ac sanctitatem illius posteri amplificarent, constituit. Huius itaque Prophete tante sanctitatis et auctoritatis uerba libenter audite, ut, omni infidelitate remota et Christi fide suscepta, ad filiorum Ecclesie consortium possitis pertingere. Quanto maiora ab omnipotenti Deo per huius sancti Prophete et regis beneficia percepistis, tanto deuotius illius uerissima testimonia que de ceterna Dei Patris Sapientia, que Christus est, protulit, recipere debetis. Ipsum igitur patienter audite, ut eius testimonio  compuncti, Christum certissime credatis uerum Deum esse. Dic, sancte Dauid, dic Deo Patri ea que, Spiritu sancto reuelante, de eius ceterna Sapientia, que Christus est, didicisti. Quam magnificata sunt, inquit, opera tua, Domine, omnia in sapientia fecisti; impleta est terra possessione tua . Ac si apertius diceret: O Deus Pater omnipotens, ecce omnia in Sapientia tua, id est in Christo, fecisti; et quia multa sunt, impleta est terra possessione tua, scilicet creatura tua. Per Sapientiam enim suam, id est per Christum, ut dictum est, Deus Pater creauit quidquid est in celo, in terra et in mari. Sed quod hic dicitur, melius de noua creatura mystice accipitur, quam exuit a ueteri  homine Christus, quia impleuit orbem terre, id est Ecclesiam: granum enim frumenti cadens in terram multum fructum attulit . Antea enim ipse Dei et uirginis Filius singulariter erat donec transiret. Unde ipse ait in Psalmo de seipso: Singulariter sum ego, donec transeam . Sed quando ipse per passionem de hoc mundo transiuit, drachmam perditam inuenit, et ouem errabundam ad gregem reduxit. Omnia igitur hec Deus Pater in Sapientia sua, id est in Christo fecit; scilicet terram possessione sua repleuit, id est sanctam Ecclesiam fidelibus populis dilatauit. Firmiter igitur credite, o Iudei, quia Christus est uera Dei Patris Sapientia, per quam facta sunt omnia. Credite illum de uirgine matre naturalem carnis habere substantiam,  et de Deo Patre naturalem habere diuinitatem. Credite illum indubitanter uerum hominem esse, et uerum Deum, cui Deus Pater omne dedit iudicium . Illum cum Deo Patre et Spiritu sancto unum et uerum Deum adorate, eumque terribilem Iudicem sine intermissione uenturum formidate.

Audite, o insipientes et maligni Iudei, que dico, audite que loquor, auscultate que moneo. Si eum in presenti uita fideliter credendo, non habueritis propitium, nequaquam illum in futuro seculo euadere poteritis iratum. Si illum uerum Deum esse nolueritis confiteri coram hominibus, absque dubio in eius aduentu peribitis cum infidelibus. Pro certo scitatis quia, si in uestra uolueritis infidelitate permanere,  nullatenus illius iudicialem sententiam poteritis euadere. Attendite uobis, o miseri et miserandi Iudei, ne per uestram infidelitatem eternam incurratis damnationem. Sufficienter itaque iam ostensum est uobis sacre legis testimoniis et prophetarum uerissimis auctoritatibus, Christum non esse creaturam, sed Creatorem; nec purum hominem, sed uerum Deum et uerum hominem cum Deo Patre omnia regentem, omnia continentem, et omnia circumplectentem. Conuictos itaque uos esse in uestris mendacissimis oppositionibus cognoscite et de Christi diuinitate, qua Deo Patri equalis est, ulterius dubitare nolite.



§ uII.---

Ex Isaie testimonio Iudeos conuictos reddidit ad Filii Dei Incarnationem, et ad Christi in  nostra corruptibili natura eorumdem conuersationem, necessitate tamen nulla cogente: introducitur Dauidis testimonium, et ut non solum duorum uel trium, sed et multorum testium Christianorum fides roboretur, adducitur Isaias non tantum semel sed et pluries, et si eum plures uidere oculis cordis, alii uero corporis. Ad idem Baruch assertio, ut eum credant humanam carnem assumpsisse, et cum hominibus conuersatum.

Interea uellem scire utrum, iam deposita infidelitate, Christum cum Deo Patre et Spiritu sancto unum et uerum Deum esse credatis, an adhuc in uestra malitia perdurantes de illo in aliquo dubitatis? Hec est responsio simul et oppositio uestra. Dicitis enim quod incredibile uidetur uobis ceternum Deo Patri Filium humanam naturam suscepisse,  et per interualla temporum et momenta etatum ut hominem creuisse, et inter homines conuersatum esse. Ad hec nos econtra uobis respondemus quia, si illum adhuc de uirgine matre pro redemptione humani generis uerum, naturalem, atque perfectum assumpsisse hominem non creditis; si ipsum Dei Patris uerbum carne uestitum inter homines conuersari uobis incredibile uidetur; si hominem ceterno Deo Patri Filio coniungi non posse dicitis; si Christum uerum Deum et uerum hominem fuisse negatis, audite legis testimonia, audite prophetarum preconia, audite uaticinantium dicta, audite Spiritus sancti oracula. Quid igitur ipse Dei Filius, qui de uirgine matre erat nasciturus, et suam hominibus corporalem presentiam  ostensurus, per Isaiam prophetam dicat, audiamus: Propter hoc sciet populus meus nomen meum in die illa, quia ego ipse qui loquebar, ecce adsum . Ac si apertius Dei Filius diceret: Quia uos, o Iudei, male uiuendo precepta mea transgressi estis, et pactum meum uiolastis; idcirco nomen meum per uos blasphematur in gentibus et in synagogis uestris; propter hoc ergo quod me ad iracundiam prouocastis, sciet populus meus nomen meum in die illa, scilicet in die Incarnationis, in die noue gratie, in die noui testamenti, sciet fidelis populus meus Christianus nomen meum, id est Christum, ut a me Christo Christiani uocentur. Et quid aliud sciet? hoc uidelicet, quia ego ipse, qui olim loquebar per prophetas, ecce adsum per meipsum. Quid  ad hec dicitis, o insipientes Iudei? quid ad hec respondetis? Procul dubio uicti estis dum Christum non assumpsisse humanum corpus dicitis, et inter homines conuersatum esse negatis. Ipse per prophetam se aperte dicit populo suo adesse; et uos illum dicitis humanam carnem non assumpsisse, nec in ea hominibus apparuisse. Potenter itaque uos in uestra assertione conuincit, dum aperte: Ecce adsum, dicit. Sed uos, o infelices, imo, o intelicissimi Iudei, qui estis, qui ori Domini contradicitis? Ipse ab initio mundi per prophetarum oracula, se de incorrupta uirgine nasciturum et humanum genus redempturum predixit, et ad eruditionem Ecclesie sue, sicut predixerat, seipsum in eadem carne, quam de uirgine sine peccato assumpserat,  hominibus manifestauit. Pro certo itaque sciatis, o infelices Iudei, quia, si in presenti uita ab hac stultitia blasphemie et incrudelitatis non recesseritis, absque dubio in eternum peribitis.

Aperte itaque cognoscitis, o miseri, nec omnino negare potestis, quia, dum Dei Filius se adesse dicit, presentiam sui, non solum diuinam sed etiam humanam, quam de uirgine sine peccato assumpsit, hominibus exhibuit. Ut etiam catholica fides ex omni parte roboretur, et uestra mendax assertio penitus conuincatur, quid adhuc de illo Isaias propheta subiungat, in commune audiamus: Quam pulchri super montes pedes annuntiantis et predicantis salutem, dicentis Sion: Regnabit Deus tuus  . Ac si apertius diceret: Quam pulchri, id est quam mundi sunt a peccati puluere pedes Christi; super montes, id est super apostolos et super omnes sanctos uirtutibus eminentes; Christi, dico, annuntiantis et predicantis fideli populo, scilicet Christiano, eternam cum Deo et cum angelis eius pacem, his qui prope et his qui longe. Hic est ergo pax nostra, ut ait Apostolus, qui fecit utraque unum , scilicet Christus. Sequitur, annuntiantis bonum, id est gratiam sancti Spiritus, et sanctum Euangelium; predicantis salutem, redemptionem uidelicet animarum et eternam beatitudinem; dicentis, o Sion, id est sancta Ecclesia, regnabit, deuicto diabolo, Deus tuus; et non regnabit peccatum, sed morietur. Satis aperte testimonio Isaie prophete  ostensum est uobis, o Iudei, quia Deus et homo iehsu Christus conuersatus est cum hominibus , qui tamen peccatum non fecit, nec inuentus est dolus in ore eius . uos super hac re quasi adhuc dubitando, nos interrogatis dicentes: Quare ille, quem ante omnia secula Deus Pater ex se ipso sibi equalem, ut dicitis, Filium genuit, de sinu eiusdem Patris sui descendere et ex incorrupta uirgine, ut asseritis, humanum corpus assumere, et ut homo inter homines conuersari uoluit? Que illi necessitas incumbebat, ut seruili forma se indueret? Ad hec nos respondentes dicimus, quia in Deum nulla necessitas cadit, qui sola uoluntate omnia quecunque uult, facit . uoluntas quippe illius omnipotentia est. Sola ergo  gratuita bonitate sua de Dei Patris sinu descendit, et ex intemerata uirgine sine uirili commistione, ac sine peccato humanum corpus cum mortalitate ueraciter accepit, quo humanum genus competenter misericorditerque per crucem redemit, eique sufficienter per se et per apostolos suos predicauit, et rectissimam uiam, hoc est seipsum, qua celum conscenderet, ostendit. Natus itaque Dei Filius de femina, et conuersatus est inter homines , non necessitate, sed misericorditer pro salute humana. Sed si adhuc dubitatis, o Iudei, de illius Incarnatione, Dauid rex et propheta, ex cuius semine ipse Christus secundum carnem processit, accedat; et qualiter in hunc mundum introierit, testimonium dicat. Ipse enim congratulans et nimium  exsultans, et de futuro quasi de iam preterito loquens, eidem Dei et uirginis Filio sic ait in Psalmo: uiderunt ingressus tuos, Deus, ingressus Dei mei: regis mei, qui est in sancto . Ac si apertius diceret: uiderunt ingressus tuos, Deus, quibus scilicet de Dei Patris sinu uenisti in uterum sanctissime uirginis. Hec procul dubio gratia latebat in ueteri testamento; modo uero patet in nouo, cum Dei et uirginis Filius annuntiatur in gentibus. Dic, sancte Dauid, testis fidelis et uerax, cuius Dei ingressus uiderunt homines in hunc mundum? Ingressus, inquit, Dei mei, creatione, scilicet uerbi, per quod Deus Pater omnia creauit ex nichilo, regis mei, gubernatione, per quem reges regnant; qui Deus est in sancto, id est in humano corpore  sine uirili semine ex uirgine sumpto. Aperte ergo Dauid propheta hoc supradicto uersiculo testatur Dei Filium de celis in hunc mundum uenisse, et humanum corpus assumpsisse, atque ab hominibus uisum fuisse. uideri enim in sua diuina essentia omnino non posset, nisi humanum corpus habuisset. Quia igitur tante auctoritatis Prophete, o Iudei, minime potestis contradicere, necesse est ut uictos uos esse cognoscatis in uestra assertione. Sed si adhuc supradicta testimonia ad expellendam de cordibus uestris dubietatem, scilicet quod Dei Filius carnem suscepit, et inter homines conuersatus sit , uobis non sufficere dicitis, Isaiam prophetam in medium introducamus, ut non solum duorum uel trium, sed etiam multorum testium  Christianorum fides roboretur, uosque per omnia uictos esse ostendamus. Dic, Isaias, de Christo qualiter inter homines carne indutus apparuit, ut Iudei contribules tui, qui eiusdem Filii Dei et uirginis incarnationem negant, tuo uerissimo testimonio conuicti atque compuncti, pestifera sue incredulitatis obstinatione postposita, ipsum cum Deo Patre et Spiritu sancto unum et uerum Deum esse credant, fideliterque adorent.

Parauit, inquit, Dominus brachium sanctum suum in oculis omnium gentium: et uiderunt omnes fines terre Salutare Dei . Ac si apertius diceret: Parauit Dominus, scilicet Deus Pater, brachium sanctum suum, id est incarnari fecit Filium suum,  et per predicationem apostolicam predicari ubique in oculis, uidelicet cordium, omnium gentium; et uiderunt oculis cordis omnes fines terre, id est omnes mundi cardines Salutare Dei nostri, scilicet Dei et uirginis Filium.

Notandum quia quidam uiderunt Christum in aduentu eius oculis corporis, quidam uero oculis cordis. Sancti apostoli et euangeliste et ceteri, qui in eius presentia fuerunt, oculis eum corporis uiderunt; nos uero, qui post illius ascensionem de gentilium stirpe descendimus, brachiis eum uere fidei et dilectionis amplectimur, atque oculis spiritalibus cum Deo Patre et Spiritu sancto unum et uerum Deum indesinenter contemplamur. Unde Dominus apostolo Thome, iam remota dubitatione, credenti,  ait in Euangelio: Quia uidisti me, et credidisti; beati qui me non uiderunt, et crediderunt . Sed si adhuc supradicte sententie, o Iudei, mortifera obstinatione impediente, fidem non accommodatis, quam perspicue Isaias propheta etiam in consequentibus Dei Filium pro redemptione mundi ex uirginali utero sine peccato carnem assumpsisse, et in ea passionem et mortem subiisse, a mortuis resurrexisse, celum ascendisse, et in dextera eiusdem Patris sui consedisse ostendat, audiatis. Sequitur: Ecce intelliget seruus meus, exaltabitur et eleuabitur, et sublimis erit ualde. Ne ergo dubitetis quis dixerit superius: Ego qui loquebar, ecce adsum; et quod idem ipse sit brachium Domini, ideo apertius ista de illo subiecit. Quasi Deus Pater de eodem Iesu Christo  Filio suo, quem pro salute humana incarnari disposuit, et inter homines conuersari uoluit , patenter diceret: Ecce seruus meus secundum humanitatem usque ad mortem mihi obediens, in quo uere est uerbum meum et sapientia mea, intelliget in omnibus uoluntatem meam, et exaltabitur per predicationem apostolorum usque ad celos; et eleuabitur, quia uerbum caro factum est , super omnes celos; et sublimis erit ualde, ad dexteram meam. Sequitur: Sicut obstupuerunt super eum multi, sic ingloriosus erit inter uiros aspectus eius, et forma eius inter filios hominum. Ac si apertius diceret: Sicut obstupuerunt super eum multi admirantes miracula eius ante passionem, sic ingloriosus erit  inter uiros aspectus eius, scilicet in passione, quia consputus, flagellatus et crucifixus pro humani generis salute spontanea uoluntate sua fuit; et forma eius, id est species, inter filios hominum sine honore. Reuera, sicut ait Psalmista: Speciosus erat forma pre filiis hominum ; sed uisus est in passione non habere speciem neque decorem . Aperte itaque datur intelligi, o insensati Iudei, quod Dei Filius humanitatem nostram misericorditer suscepit, qua inter homines tamen sine culpa conuersari uoluit. Remota dubitatione, sciatis quia, nisi humanum corpus ex uirgine Dei Filius suscepisset. nullus hominum illius aspectum ferre potuisset. Et nisi uerus Deus esset, nullatenus inter peccatores sine peccato conuersari posset. Ipse igitur  Dei Filius, qui inter prophetas olim se predixerat esse uenturum, postquam uenit plenitudo temporis, per se ipsum dixit: Ecce adsum. Aperta igitur ratione Iudei uos in uestra oppositione Dei Filius conuincit, qui se per prophetas quondam uenturum esse promisit, et in tempore gratie ex uirginis matris substantia carne indutum, sese, ut promiserat, ante oculos hominum presentauit. Et ut pro certo sciatis, nec omnino amplius dubitetis, quod non solum Iudeis, sed etiam gentilibus homo factus apparuit, quid de illo Isaias propheta  iterum subiungat, audiatis.

Quibus non est narratum de eo, uiderunt; et qui non audierunt, contemplati sunt. Hoc loco, o inimici iustitie Iudei, uestra duritia atque incredulitas reprehenditur,  qui eumdem Dei et uirginis Filium uidistis inter uos conuersantem, et miracula innumera facientem, et tamen in eum credere noluistis. Gentilium uero simplicitas comparatione uestre incredulitatis laudatur, qui de illo per prophetas fere nichil audierunt, et tamen Euangeliorum uoce audita fideliter in eum crediderunt. Ac si Isaias apertius diceret: Gentes quibus non est per prophetas narratum de eo, uiderunt eum corde; et qui ab ipso in carne predicante non audierunt, fide contemplati sunt. Natus est itaque Dei Filius de Deo Patre ante omnia secula et in seculo de uirgine matre sine carnali copula, atque inter homines conuersatus  carne indutus humana. Huic ergo tam perspicue ueritati, o Iudei, contradicere minime  debetis, cui tantos tamque idoneos testes concordare uidetis. Stultum est enim legis et prophetarum dictis fidem non accommodare, et ueritati, que Christus est, resistendo, uos ipsos eternis flammis destinare. Sed si adhuc inter homines Dei Filium carne uestitum apparuisse negatis, ad falsam oppositionem uestram superandam, et catholicam fidem ex omni parte roborandam, Isaias propheta iterum accedat, et de Christi Incarnatione, et inter homines qualiter conuersatus sit , testimonium dicat.

Propter Sion, inquit, non tacebo, et propter Ierusalem non quiescam, donec egrediatur ut splendor iustus eius, et saluator eius ut lampas accendatur  . Ac si apertius diceret: Propter Sion, id est propter reges et principes Iudeorum, etsi me loqui prohibeant, non tacebo a precibus, donec ueniat Dei Filius. Unde est illud: Utinam disrumperes celos, et descenderes . Et propter Ierusalem, scilicet, propter sacerdotes et Scribas, etiam si mortem minentur, non quiescam a singultu et oratione; donec egrediatur ut splendor iustus eius, Christus scilicet ex utero uirginis, a quo omnis iustitia, qui utique splendor Dei Patris est et Sol iustitie; et iehsu saluator eius, scilicet Ecclesie, ut lampas in cordibus credentium accendatur. Lampas  Grece,  flamma dicitur Latine. Unde dicitur: Ignem ueni mittere in terram, et quid uolo, nisi ut ardeat?  Hoc succensi apostoli loquebantur uariis linguis . Sequitur: Et uidebunt gentes iustum, et cuncti reges inclytum tuum. Ac si aperte dicat: uidebunt gentes, fide etiam et mente, iustum tuum, scilicet Christum, o primitiua Ecclesia: et cuncti reges fideles inclytum tuum, eumdem uidelicet Dei et uirginis Filium. Et uocabitur tibi nomen nouum, quod os Domini nominauit. Quasi diceret: Cum in terra uisus fuerit Dei Filius carne uestitus, tunc uocabitur tibi, o Ecclesia, nomen nouum, scilicet filii tui uocabuntur Christiani, quod os Domini nominauit. In ueteri testamento Synagoga dicebaris; in aduentu autem Filii Dei et uirginis Iesu Christi Ecclesia  uocaberis. Tot uerissimis testimoniis conuicti, o Iudei, tot rationibus superati, omni dubietate postposita, iam deberetis rectam fidem, que est in Christo Iesu, suscipere; eumdemque uerum Deum, et uerum esse hominem, atque inter homines conuersatum fuisse  certissime credere. Sed si adhuc in uestra malitia perseuerantes nondum uos in uestra oppositione uictos esse dicitis, Baruch notarius Ieremie prophete accedat, et uos uiua uoce suo fideli testimonio falsa protulisse, conuincat.

Hic est, inquit, Deus noster, et non estimabitur alius ad illum . Reuera iehsu Christus cum Deo Patre et Spiritu sancto unus est et uerus Deus, preter quem non estimabitur alius. Unde ipse ait in  Euangelio: Ego et Pater unum sumus . Sequitur: Hic adinuenit omnem scientiam, et uiam prudentie, et discipline, et dedit eam Iacob puero suo, et Isrel dilecto suo. Post hec in terris uisus est, et cum hominibus conuersatus est. Quid apertius, quid clarius, quidue lucidius audire uultis, o Iudei, de Christi Incarnatione et de illius inter homines conuersatione? Clarius quippe luce constat quod uicti estis in uestra assertione. Predicta auctoritas dicit quod Deus post hec, id est post ueteris legi carnales institutiones, scilicet tempore gratie, in terris uisus fuerit, et inter homines conuersatus sit; uos autem dolo et fallacia pleni negatis illum humanam carnem assumpsisse, et cum hominibus conuersatum  esse. O infelices uos, qui estis, qui diuine bonitati et dispensationi contradicitis! ueritatis utique luce priuati estis, qui nec legis testimonia, nec prophetarum oracula, nec euangelistarum preconia Christo testimonium perhibentia pro salute uestra recipere uultis.



§ uIII.---

Baruch  assertionibus manifestat, Deum pro humani generis redemptione humanam assumpturum naturam et quonam modo in medio duorum animalium cognoscendum: et ex eiusdem dictis rectam intentionem non habere, qui diuine dispensationi incredulus exstitit. Cum fides, que in Christo est, uita eterna est, Osee ueraciter asserit Christum hominis  filium, qui nobis serotinus et temporaneus imber exstitit, et quasi diluculum preparatus aduentus eius.

Quia  igitur de Filii Dei incarnatione adhuc dubitatis, Habacuc prophetam in medium introducamus, ut uictos uos in omnibus, imo et per omnia in uestra disputatione mentitos esse comprobemus. Dic, Habacuc propheta, dic de Christi Incarnatione, quod, Spiritu sancto docente, tibi fuerit reuelatum. Domine, inquit, audiui auditionem tuam et timui . Quasi diceret: Domine, audiui auditionem tuam, hanc uidelicet, quia tu uerus Deus pro redemptione mundi humanam naturam suscepturus es; et timui, quia tale opus ualde mirabile est. Domine, opus tuum in medio annorum uiuifica illud.  Ac si apertius diceret: Domine, in medio annorum, hoc est, in plenitudine temporis, uiuifica illud supradictum mirabile opus tuum, scilicet quod mundum per assumptum hominem redempturus sis. In medio annorum notum facies. Quasi diceret: Cum uenerit tempus impletionis, ostendes uera que promisisti de Christi Incarnatione. Ac si attentius propheta Deum Patrem exoraret, dicens: Precor, Domine, ut impleas quod promisisti, scilicet finito tempore redde Christum, quem pollicitus es. Non moriatur irritum opus tuum, sed uiuifica, hoc est imple illud suo tempore. Quod etiam de Christi resurrectione potest accipi, ut pro nobis mortuus a mortuis resurgat. Quid etiam hic sanctus propheta Spiritu sancto edoctus, uenturo ad redemptionem  mundi Christo dicat, o Iudei, in commune audiamus.

In medio, inquit, duorum animalium cognosceris. Ac si apertius diceret: Domine, audiui in Scripturis sermonem tuum aure interiori, et contemplatus sum opera tua, ut ex creaturis intelligerem te esse omnium Creatorem; et per ea obstupui sensu hominis amisso, in sanctam amentiam uersus sum, uel admiratione turbatus et continuo in laudes tuas erupi, dicens: In medio duorum animalium  cognosceris; dum appropinquauerint anni, innotesceris; dum aduenerit tempus, ostenderis, scilicet in medio duorum cherubim, qui contra se respiciunt, et in medio habent oraculum; uel duo seraphim, quorum alter  ad alterum clamat mysterium Trinitatis, quorum unus missus mundauit labia prophete; siue inter duo Testamenta; siue in medio Moysi et Elie; siue inter duos latrones ex utraque parte pendentes; uel inter duos populos, Iudeorum scilicet et gentilium, hinc inde eum cingentium. Negare itaque minime potestis, o Iudei, Dei Filium de sinu Patris descendisse, et ex incorrupta uirgine sine peccato carnem assumpsisse, atque inter homines conuersatum esse ; cum hic sanctus propheta aperte illum uenturum, et in medio duorum animalium ab hominibus cognoscendum esse predixerit. Sed si adhuc  ista uobis non sufficere dicitis, o Iudei, quid etiam hic predictus propheta de Christi aduentu dicat, moneo uos ut attentius audiatis. Super custodiam meam, inquit, stabo, et figam gradum meum super munitionem; et uideam quid dicatur mihi, et quid respondeam ad arguentem me . Ac si apertius diceret: Super custodiam meam stabo, id est omni diligentia cor meum custodiam; et figam gradum meum, scilicet stabilitatem animi; super munitionem, id est super Christum; et contemplabor ut uideam quid dicatur mihi: et sic uidebo quid mihi respondeat Deus Pater de Incarnatione Filii sui; et ego quoque ad arguentem me, scilicet eidem Deo Patri, quid debeam respondere. Sequitur: Et respondit mihi Dominus et dixit: Scribe uisum et explana  eum super tabulas, ut percurrat qui legerit eum. Quasi diceret: Scribe uisum, id est uisionem; et explana eum super tabulas, hoc est super latitudinem cordium fidelium, ut nullis enigmatum obscuretur ambagibus, ut sine impedimento intelligens percurrat qui legerit eum. Quare? Quia uidelicet adhuc uisus procul, et apparebit in finem et non mentietur, si moram fecerit exspecta eum, quia ueniens ueniet et non tardabit. Ac si diceret: Quia adhuc uisus, id est uisio est procul; tempore scilicet a Deo constituto Dei Filius carne indutus apparebit in finem et non mentietur; uidelicet cum finis legis uenerit, tunc etiam ille ueniet et prophetabitur uisio uera expletione rei. Sed si moram fecerit, o Iudaica gens, exspecta eum, hoc est si desiderio uidende uisionis  tarde uideatur uenire Christus, qui tibi promittitur, tamen ne desperes, patienter exspecta; quia ecce promitto tibi, quod ueniens ueniet, et non tardabit quantum ad se, quamuis tibi uideatur tardare. Aperte intelligitis, o Iudei, nec omnino negare potestis, quia hec prophetia de Christi aduentu est. Impleuit ergo Deus Pater, quod promisit; Filium uidelicet suum ad redemptionem humani generis in similitudinem carnis peccati in fine, hoc est tempore constituto misit . Apparebit, inquit, in finem, hoc est, in fine legis et prophetarum: Lex enim et prophete usque ad Ioannem prophetauerunt . Unde ait Apostolus: Finis legis Christus ad iustitiam omni credenti . Credite ergo, o  Iudei, nec amplius dubitetis, Christum ad redemptionem mundi iam uenisse, et inter homines, ut ita dicam, carne uestitum sine peccato conuersatum esse. Si autem in incredulitate uestra permanseritis, Deo et testimoniis legis ac prophetarum oraculis reos nimirum uos ipsos constituetis. Quod consequenter Habacuc propheta testatur, dicens: Ecce qui incredulus est, non erit recta anima in semetipso . Reuera nec in Deo, nec in semetipso rectam animam, id est rectam intentionem habebit, qui diuine dispensationi incredulus fuerit. Si quis non credit explendam Dei promissionem, non habet  in corde rectam fidem. Quomodo potest rectam intentionem animi habere, qui nec legis testimoniis, nec prophetarum oraculis fidem uult prebere? Quomodo igitur uos, o miseri et infelices Iudei, omnipotentis Dei cultores esse dicitis, qui non solum legis et prophetarum dictis, uerum etiam ori eius, scilicet Iesu Christo, qui uere os Dei Patris est, contradicitis? Quia itaque Dei dispensationi eternoque ipsius consilio resistitis, in uobismetipsis rectam animam, scilicet rectam in corde fidem, non habetis. Apparuit ergo Dei Filius carne uestitus, ut dictum est, in finem legis et prophetarum et non est mentitus; sed, sicut sese uenturum promisit, absque ulla ambiguitate uenit; et iterum ueniens ueniet in finem temporalium rerum, et cum eo sanctorum  millia, ut iudicet uiuos et mortuos et seculum per ignem.

Si indubitanter igitur credideritis, o insensati Iudei, Dei et uirginis Filium ad redemptionem mundi, ut supradictum est, iam uenisse, et iterum ut iudicet mundum, uenturum esse; in eodem Iesu Christo, qui eterna uita est, semper uiuetis. Si autem in incredulitatis perfidia perseueraueritis, absque dubio in eternum peribitis. uolo uos preterea scire, o Iudei, quia fides, que in Christo est, uita eterna est. Qui autem non credit, Iesum Christum Dei Patris esse Filium, ut ait B. Ioannes Baptista, non habet uitam, sed ira Dei erit super eum . Quod uero fides eterna uita sit, testatur Dominus,  qui per Habacuc prophetam in consequentibus sic ait: Iustus autem meus ex fide uiuit . Ac si diceret: Iusto, qui mee promissioni credit, fides hoc impetrat, ut in eternum uiuat. Si ergo uultis, o Iudei, in terra et in celo uiuere, credite, Iesum Christum cum Deo Patre et Spiritu sancto unum et uerum Deum esse, et pro liberatione humani generis ex uirgine matre, Spiritu sancto cooperante, ueram carnem assumpsisse. Quod etiam ad redemptionem mundi esset uenturus, et seculum illuminaturus, Oseas propheta aperte testatur, dicens: Quasi diluculum preparatus est egressus eius, et ueniet quasi imber nobis temporaneus et serotinus terre . Diluculum initium est lucis, quo tenebre fugantur. Aduentus igitur Christi, quasi diluculum  exstitit; quia de sinu Patris descendens, et ex incorrupta uirgine humanam naturam suscipiens, errorum tenebras fugauit, et spiritalis doctrine lux toto orbi refulsit. Idcirco filius hominis ueraciter dicitur Christus, quia non de carnali patre, sed de Spiritu sancto in utero uirginis est conceptus. Dicitur ergo filius hominis, id est filius uirginis. Sicut ergo, surgente diluculo, tenebre noctis fugantur, ita Christo egresso de thalamo incorrupti uteri, tenebre peccatorum delentur, et luce ueritatis corda fidelium illuminantur. Sequitur: Et ueniet imber nobis temporaneus, et serotinus terre. Quantum ad litteram temporaneus imber est, qui iacta semina coalescere facit; serotinus uero, qui ad maturitatem fructus perducit. Unde est illud: Dabo uobis  pluuias temporibus suis . Mystice autem temporaneus imber est, dum ex parte cognoscimus; et serotinus, quando uenerit quod perfectum est. Spiritaliter Christus nobis est imber temporaneus, dum fidem inspirat; serotinus, dum post bona opera nos ducit ad horrea.

Iterum si placet, o Iudei, predictam Osee prophete sententiam parumper attendamus, quatenus uos ex eiusdem prophete uerbis in uestra assertione mentitos esse comprobemus; et Iesum Christum, quem uos ceca mente Deum esse negatis, aperta ratione uerum Deum esse et uerum hominem demonstremus. Quasi diluculum, inquit, preparatus est aduentus eius. Cuius eius? Dicite cuius eius. uultis audire cuius? illius uidelicet, qui in excelsis  est sine matre, et in terris sine carnali patre. Illius, qui in celis secundum Deitatem in sinu est Dei Patris, et secundum susceptionem hominis in sinu est uirginis matris. Illius, qui in celo sanctos angelos ex seipso per speciem reficit, et in terra fideles homines per fidem pascit. Illius, qui de omnipotentis Dei Patris sinu misericorditer descendens, ex uirgine matre naturam nostram sine peccato suscepit; quia indutus diabolum uicit, et per crucem humanum genus a damnatione perpetua eripuit. Quasi diluculum preparatus est, inquit, aduentus eius, scilicet Dei et hominis Iesu Christi; quia uidelicet suo aduentu uniuersum mundum euangelice predicationis radiis illuminauit, et tenebras peccatorum  effugauit.



§ IX.---

Micheas Spiritu sancto edoctus, Christum Dei et uirginis Filium non negabat, sed uenturum presciebat, quem Deus Pater super opera manuum suarum constituit: et idcirco super celos eleuatus, quia obediens. Ex Genesi figura ad debellandum antiquum hostem per inuiolate uirginis uterum carnem factum misit, et sic prophetiis et legis testimoniis Iudeos circa uerbi Incarnationem ut falsos testes conuincit. Introducit Micheam, ubi, etsi ingressus illius a Deo Patre a diebus eternitatis, naturalem tamen de incorrupta matre cepit carnis substantiam. Zacarias testatur cum Dauide humilem mansuetum uenisse, susceptum a Iudeis, eterne potestatis gentibus, relinquens pacem in eternum duraturam, cuius potestas a mari usque ad mare. Deo Patre per Malachiam testante, Deus homo Christus ad Ecclesiam sanctam suam iam uenit, quem non solum Iudei querebant, sed et  gentiles, quibus prophetie dona Deus contulit.

Ipsum procul dubio Dei et uirginis Filium, o Iudei, quem uos negatis, Micheas propheta non negabat, sed ad humani generis redemptionem atque eruditionem, Spiritu sancto edoctus, uenturum esse presciebat, cum de illo publice predicabat, dicens: In nouissimo dierum erit mons domus Domini preparatus in uerticem montium, et sublimis super colles; et fluent ad eum populi, et properabunt gentes multe; et dicent: uenite, ascendamus ad montem Domini, et ad domum Dei Iacob: et docebit nos uias suas, et ambulabimus in semitis eius; quia de Sion egredietur lex, et uerbum Domini de Ierusalem . Dicite, o Iudei, quis est iste mons domus Domini, qui in nouissimo dierum in uertice  montium dicitur preparari, et super colles sublimari? Ipse est procul dubio, quem Deus Pater ante omnia secula ex seipso genuit, per quem et omnia ex nichilo creauit, quemque ex uirgine matre pro salute mundi nasci uoluit, et super omnia manuum suarum opera constituit. Ac si apertius Micheas propheta de illo diceret: In nouissimo dierum, hoc est in fine seculorum, scilicet tempore gratie, id est undecima hora erit mons domus Domini, ipse uidelicet Dei uirginisque Filius, erit preparatus, id est eleuatus non solum in montibus, sed etiam in uertice montium, super patriarchas uidelicet et prophetas, qui de ipso uaticinati sunt; et sublimis super colles, super apostolos scilicet et euangelistas. Quia in forma serui Deo Patri obediens fuit usque ad  mortem, idcirco exaltatus est, et datum est illi nomen, quod est super omne nomen . Ipse quippe, ut dictum est, undecima hora uenit ad conducendos operarios in uineam suam . Unde et subditur: Et fluent ad eum populi; in morem uidelicet fluuiorum multe turbe Iudeorum congregabuntur ad eum; et properabunt gentes multe de omni natione, que sub celo est , credere in eum; et dicent, ad uexillum crucis se mutuo cohortantes, uenite, ascendamus ad montem Domini, quia nimirum fidelibus ascensione opus est, ut quis ualeat ad Christum peruenire. Unde est illud Dauidicum: Ibunt de uirtute in uirtutem, et uidebitur Deus deorum in Sion . Et ad domum Dei  Iacob, id est ad Ecclesiam eiusdem Saluatoris mundi; et docebit nos de uiis suis, et ibimus in semitis eius; ipsum uidelicet Dei et uirginis Filium per apostolorum predicationem cum Deo Patre et Spiritu sancto indubitanter credemus unum et uerum esse Deum. Ac si apertius diceret: Ideo ascendemus ad ipsum montem Dei, id est ad Christum, ut doceat nos per angelos, id est per episcopos et per ceteros doctores presidentes Ecclesie sue, et per Scripturas sanctas ab eo dispositas. Ascendemus itaque ad montem Domini, id est ad Christum; et ad domum Dei Iacob, uidelicet ad sanctam Ecclesiam eius per baptismum et confessionem; quia de Sion, scilicet de sancta Ecclesia, egredietur ad gentes lex spiritalis et uerbum Domini, sermo uidelicet predicationis,  de Ierusalem. Sequitur: Et iudicabit inter populos multos, et corripiet gentes fortes usque in longinquum. Quasi diceret: Quia Deus Pater omne iudicium dedit Filio , idcirco ipse Dei et hominis Filius iudicabit inter populos multos, qui salute digni, uel qui erunt indigni; et corripiet gentes fortes usque in longinquum, scilicet comprehendet sapientes huius mundi in astutia eorum, et cognoscet cogitationes hominum, quoniam uane sunt .

Christus est itaque, ut dictum est, o Iudei, mons domus Domini, id est caput totius Ecclesie in uertice montium preparatus, hoc est, super patriarchas  et prophetas, apostolos et euangelistas, et ceteros Ecclesie doctores eleuatus; et ad ipsum per fidem confluunt populi, et properant, ut cernitis, gentes multe. Ipsum Deus Pater, ut dictum est, ex seipso ante omnia secula genuit, ipsumque intemerata uirgo, cooperante Spiritu sancto, sine concupiscentia carnali concepit, et sine peccato ex sua substantia carne uestitum peperit. Indubitanter credite, o Iudei, quod per ipsum Deus Pater omnia ex nichilo creauit; et quia ad debellandum antiquum hostem per inuiolate uirginis uterum caro factum misit.

Hoc procul dubio spiritaliter in Genesi prefigurabatur ubi ita legitur: Fecit Deus celum et terram, et omne uirgultum agri, et omnem herbam regionis.  Non enim pluerat Dominus Deus super terram, et homo non erat qui operaretur terram . Ac si aperte diceret: Antequam peccaret homo, nondum nubibus Scripturarum pluuiam doctrine ad irrigandam animam concesserat; nondum propter hominem, qui est terra, idem Dominus noster iehsu Christus nubilum carnis nostre assumpserat, per quod imbrem sancti Euangelii nunc largissimum infundit. Sequitur: Et homo non erat qui operaretur terram: congrue siquidem in hoc loco terra accipitur semper uirgo Maria. Homo igitur non erat qui operaretur terram, quia nullus homo operatus est in ipsam gloriosissimam uirginem, unde natus est Christus. Ipse enim lapis de monte abscissus  sine manibus , id est absque coitu et humano semine, de uirginali terra quasi de monte humane nature, et substantia carnis est abscissus. Iterum dicitur: Sed fons ascendebat e terra, irrigans uniuersam superficiem terre. Terra, ut diximus, beatissima uirgo Maria mater Domini rectissime accipitur, de qua in Psalmo  sic legitur: Aperiatur terra, et germinet Saluatorem. Quam terram irrigauit Spiritus sanctus, qui fontis et aque nomine in Euangelio significatur. Unde ait Dominus in Euangelio: Si quis sitit, ueniat, et uiuat; flumina de uentre eius fluent aque uiue . Et iterum: Qui biberit aquam, quam ego dabo ei, fiet in eo fons aque salientis in uitam eternam . Formauit igitur Dominus Deus hominem de limo  terre; scilicet Christus factus est, iuxta quod ait Apostolus, ex semine Dauid secundum carnem , tanquam de limo terre. Et inspirauit in faciem eius spiraculum uite, id est infusione sancti Spiritus, qui operatus est hominem Christum. Et factus est homo in animam uiuentem, ut qui perfectus erat Deus, perfectus esse crederetur et homo. Ecce quomodo sibi lex et prophete conueniunt: ecce quam euidenter uos, o Iudei, falsos testes esse ostendunt. Lex et prophete Christum uerum Deum et uerum hominem esse predicant, uosque in uestra assertione, qui Christum negatis, uictos esse aperte demonstrant. uetus et Nouum Testamentum Christum  ad redemptionem mundi a Deo Patre missum fuisse concorditer asserunt, et uos, qui illum dicitis non uenisse, nec humanum corpus assumpsisse, per omnia in uestra obiectione mentitos esse conuincunt. Audite etiam, o inimici ueritatis Iudei, quam aperte Deus Pater in falsa disputatione uestra uos conuincit, qui per Micheam prophetam eidem Iesu Christo Filio suo testimonium perhibens, sic ait:

Et tu, Bethlehem Ephrata, paruulus es in millibus Iuda: ex te mihi egredietur qui sit dominator in Isrel, et egressus eius ab initio, a diebus eternitatis . Hic manifeste determinat Deus Pater locum natiuitatis Christi, et quod uerus Deus et uerus homo sit. Ac si Deus Pater apertius diceret:  Tu Bethlehem Ephrata, id est domus panis in quo nasciturus est panis uite, paruulus es in millibus Iuda, sed tamen ex te egredietur dominator Isrel, qui etsi secundum carnem Dauid est filius, tamen ex me natus est ante omnia secula; et temporum Conditor tempore non tenetur, sed egressus eius est ab initio, a diebus eternitatis. Unde in Euangelio legitur: In principio erat uerbum, et uerbum erat apud Deum, et Deus erat uerbum . Sequitur: Propter hoc dabit eos usque ad tempus in quo parturiens pariet; reliquie uero fratrum eius conuertentur ad filios Isrel. Ac si diceret: Dabit Dominus templum, et Hierosolymam, et Iudeos; scilicet regnare permittet Iudeorum principes, usque ad tempus, quo uirgo Christum pariet, in cuius natiuitate excecatis  Iudeis, reliquie Isrel conuertentur ad sancte Trinitatis fidem.

Quid inter hec animaduertitis, o Iudei? quid dicitis? quid ad hec respondetis? Apertissime Deus Pater supradicto testimonio falsam oppositionem uestram destruit, qui Christum non ex tempore, ut uos mentimini, cepisse dicit; sed ab initio, a diebus eternitatis egressum illius fuisse asserit. Procul dubio credere, nec omnino dubitare debetis, quod Christi egressio ab eodem eterno Patre est, cui ipse ceternus Filius est. Nam et in hoc quod illum in Isrel dominatorem futurum dicit, uos qui eum uerum regem negatis, falsos testes esse ostendit. In hoc etiam quod natiuitatis illius locum insinuat,  manifeste illum ex uirgine matre ueram carnis substantiam assumpsisse demonstrat. Quia igitur egressus illius est ex Deo Patre a diebus eternitatis, et naturalem accepit de uirgine matre substantiam carnis; non purus homo, ut uos blasphemando dicitis, sed uerus Deus est et uerus homo, quod omnino negare minime potestis. Quod si adhuc supradictis testimoniis fidem non prebetis, sed de illius diuinitate atque humanitate adhuc dubitatis; quam euidenter illum Zacarias propheta uerum Deum et uerum hominem esse, quamque humiliter ad redemptionem humani generis uenturum fore predicat, moneo ut patienter audiatis.

Exsulta satis, filia Sion; iubila, filia Ierusalem . Sanctus quippe Zacarias propheta, Dei  et uirginis Filium ad liberandum humanum genus uenturum presciens, congratulans, nimiumque exsultans, Sion, scilicet Ierusalem, id est sanctam Ecclesiam ad gaudium et letitiam spiritualem cohortans, dicit: Exsulta satis, filia Sion; iubila, filia Ierusalem. Quare? Quia ecce Rex tuus ueniet tibi iustus et saluator; ipse pauper et ascendens super asinum, et super pullum filium asine. Ac si apertius diceret: Ecce Rex tuus ueniet tibi iustus et saluator, id est iehsu omnium prophetarum uaticiniis promissus; ipse pauper, cum diues esset, et ascendens super asinum, scilicet super populum circumcisionis iugo legis pressum; et super pullum filium asine, hoc est super gentilem populum nulla lege gubernatum, sed in precipitia idololatrie mersum, modo  uero Domini sessione erectos gressus facientem. Hoc procul dubio completum est, quando Iudei exierunt Christo obuiam cum ramis palmarum, clamando: Benedictus qui uenit in nomine Domini: Hosanna in excelsis . Hebraice Deo dicitur, Hosanna, quod, ut ait B. Isidorus in libro uI Etymologiarum , Latine interpretatur saluifica, subaudiendo, uel populum tuum uel totum mundum. Sequitur: Et disperget quadrigam etiam ex Ephraim, et equum de Ierusalem. Ephraim quippe fructificatio siue augmentum interpretatur, et significat multitudinem hereticorum, de quibus Psalmista ait: Filii Ephrem intendentes et mittentes arcum; conuersi sunt in die belli : sed equus eorum, scilicet fallax illorum fiducia, dispergetur  in aduentu Christi de Ierusalem, id est de Ecclesia; et uocabuntur ipsi ad penitentiam per Ecclesie ministros, qui indesinenter cum Propheta clamant, dicentes: Nolite fieri sicut equus et mulus, quibus non est intellectus . Iterum Deus Pater per Zacariam prophetam subiungit, dicens: Dissipabitur arcus belli; scilicet arcus hereticorum in aduentu Christi, ut non mittantur ex eo ignita iacula, id est argumenta fallacie et deceptionis ad percutienda filiorum Ecclesie corda. Sequitur: Et loquetur pacem gentibus, et potestas eius a mari usque ad mare, et a flumine usque ad fines terre. Hoc nimirum per allegoriam non est exponendum uel extenuandum, sed credendum est uere esse completum,  iuxta illud quod Deus Pater per Psalmistam eidem dilectissimo Filio suo Iesu Christo promittit, dicens: Postula a me, et dabo tibi gentes hereditatem tuam, et possessionem tuam terminos terre . Deus ergo Pater Iesu Christi Filii sui aduentum preostendens, aperte demonstrat quam mansuetus adueniet, qualiter predicabit, et quante potestatis sit. Loquetur, inquit, pacem gentibus. Hoc nimirum ipse Dei uirginisque Filius compleuit, quando discipulis suis in Euangelio dixit: Pacem relinquo uobis, pacem meam do uobis ; subaudis, non solum Iudeis, sed etiam gentibus. Quod etiam in Christi aduentu toto orbi pax fuerit, Psalmista testatur, dicens: Orietur in diebus eius iustitia et abundantia pacis .

 Ac si aperte dicat: Orietur in diebus eius iustitia, id est fides quemque iustificans; et abundantia pacis, quia pax in eius aduentu non tantum extendetur ad amicos sed etiam ad inimicos. Unde ipse ait in Euangelio: Audistis quia dictum est antiquis: Diliges amicum tuum, et odio habebis inimicum tuum. Ego autem dico uobis: Diligite inimicos uestros, benefacite his qui oderunt uos . Hec abundantia pacis perseuerabit, donec auferatur luna, id est donec Ecclesia, deuicta morte, assumatur in immortalitatem. uel secundum aliam translationem, donec extollatur luna, id est sancta Ecclesia per gratiam uidelicet resurrectionis in eternum regnatura cum illo qui in gloria resurrectionis eam precessit.

 Satis itaque exsultare, o Iudei, et letari debetis; quia Deus et homo iehsu Christus, sicut Zacarias propheta predixit, humilis et mansuetus uenit uobis. In hoc nimirum quod pro uestra ac totius mundi salute uenit humilis, summopere gaudendum est uobis; in hoc uero quod illum superba mente suscipere renuistis, amarissime flere debetis: in hoc quod specialiter uobis uenit, summa cum deuotione uos in ipso oportet gaudere; in eo autem quod non solum illum noluistis recipere, uerum etiam turpissime morti tradidistis, coram eo cum lacrymis penitentiam agere debetis. Negare igitur, o Iudei, ipsum ad redemptionem mundi iam uenisse, minime potestis; cum, ipso in asino Ierosolymam properante, ei ramos palmarum et spirituales  laudes a magnifica gloria obtuleritis, ipsique benedixeritis, et in nomine Dei Patris uenisse testati fueritis. Nolo tamen uos lateat, quia non sponte nec propria uoluntate, sed diuino admoniti instinctu hoc fecistis.

Inter hec autem, o Iudei, Zacariam prophetam iterum interrogemus, et dicat nobis qualiter Christus uenit? et quare uenerit? et in aduentu suo quid egerit? Non te ergo pigeat, o Zacaria propheta, supradictam iterare sententiam, ut tuo uerissimo testimonio Iudeorum incredulitas conuincatur, et catholica fides magis magisque ex omni parte roboretur. Dic ergo nobis qualiter uenit Christus. Humilis, inquit, et mansuetus. Et quare uenit? ut nos uidelicet abstraheret ab idolorum cultura,  et mundaret sibi populum acceptabilem sectatorem bonorum operum . Et in aduentu suo quid egit? Pacem gentibus predicauit, id est ut malum pro malo non redderent, et in se peccantibus libenter parcerent. Dic etiam quid aliud egit. Dominatus est a mari usque ad mare, et a flumine usque ad terminos orbis terre . Aperte datur intelligi, o Iudei, quia nisi uerus Deus esset, potestatem a mari usque ad mare, et a flumine usque ad terminos orbis terre nequaquam habuisset. Et nisi uerus homo esset, nullatenus ut homo inter homines conuersari posset. Necesse est itaque, ut uos ipsos in uestra assertione fateamini uictos esse, qui negatis Dei Filium in nostre carnis  substantia inter homines conuersatum esse . Ne erubescatis, mentitos uos esse in uestra disputatione humiliter confiteri, ut per humilem confessionem iram eius possitis euadere, et misericordiam consequi. Quod idem Dei et uirginis Filius, qui uere est Rex celorum ac terre, omnibus que sub celo sunt, dominetur gentibus, Psalmista testatur, qui illum, Spiritu sancto edoctus, preuidens, imo pro certo sciens de uirgine nasciturum, nimium congratulans in eius laudibus, sic ait: Dominabitur a mari usque ad mare, et a flumine usque ad terminos orbis terrarum. Ac si diceret: Dominabitur a mari, scilicet orientali, usque ad mare occidentale, incipiendo a flumine Iordanis usque ad terminos orbis terrarum.

 Notate, o Iudei, quia a loco illo euidenter expressit Propheta, uoluisse Christum potentiam suam commendare, unde et discipulos cepit eligere; a flumine scilicet Iordanis, ubi super ipso Domino baptizato, cum descenderet Spiritus sanctus, uox de celo sonuit, dicens: Hic est Filius meus dilectus, in quo mihi bene complacui . Hinc ergo doctrina eius incipiens, et magisterii celestis auctoritas dilatatur usque ad terminos orbis terre, cum predicatur Euangelium regni in uniuerso orbe in testimonium omnibus gentibus. uel aliter: Dominabitur Dei et uirginis Filius a mari, subauditur Iudeorum, usque ad mare gentilium.

Nota, quia Iudei, licet cognitionem legis receperint, tamen mare dici possunt, quia terrenis inhiantes  tempestatibus seculi, quasi fluctibus maris inquietabuntur. Gentilis autem populus, quia nullam cognitionem Domini recepit, merito maris nomine designatur, quod dicit: Dominabitur a mari usque ad mare, incipiendo a flumine Iordane, ab illis uidelicet qui descendunt de superbia ad humilitatem, uel qui se anathematizant; et perueniendo usque ad terminos orbis terre, id est usque ad illos, qui orbiculantes terram suam, faciunt se terminos aliis exemplo suo, quousque se extendant.

Indubitanter igitur credere debetis, o Iudei, quod iehsu Christus ueram habet de Deo Patre diuinitatem, et de uirgine matre humanitatem, qui a mari usque ad mare, et a flumine usque ad terminos orbis terrarum, id est super omnes gentes, habet potestatem.  Si enim uerus Deus non esset, a mari usque ad mare dominium non haberet. Sed quia naturaliter ante omnia secula genitus est ex Deo Patre, Dominus est angelorum et Princeps regum terre. Coram illo quippe omnipotentissimo Rege procident Aethiopes, id est humiliabuntur qui prius fuerant teterrimi in peccatis, siue in prauis moribus; et inimici eius terram lingent , eum scilicet uenerando. uel inimici eius, id est heretici coram eo terram lingent, delectabuntur uidelicet in terrenis, assumendo sibi auctoritatem terrenorum, ut sic in aliis confirment, quod peruerse in Scripturis intelligendo acceperunt.

Credite ergo, o Iudei, nec omnino dubitetis,  Iesum Christum uerum hominem esse et uerum Deum ad redemptionem humani generis a Deo Patre missum. Sed si perfecte nondum uos credere dicitis, et si de illius diuinitate aliquod in mentibus uestris dubietatis scrupulum habere sentitis, quale de illius aduentu Deus Pater per Malachiam prophetam testimonium perhibeat moneo, ut patienter audiatis. Sic ergo Deus Pater eidem dilectissimo Filio suo ait, quem ad huius mundi redemptionem misit. Ecce, inquit, ego mittam angelum meum, qui preparabit uiam ante faciem meam . Ac si aperte Deus Pater Iesu Christo Filio suo ad redemptionem mundi uenturo diceret: Ecce ego mittam angelum meum, scilicet Ioannem Baptistam, qui preparabit uiam tuam ante te. Si sacerdos de lege interrogetur, doceat  nescientes, conuincat resistentes: alioquin frustra iactat se habere dignitatem, cuius non exhibet operationem. Unde Malachias propheta ait: Labia sacerdotis custodient scientiam, et legem requirent ex ore eius; quia angelus Domini exercituum est . Quia igitur angelus Grece, Latine nuntius interpretatur, recte uoluntatem Dei populis nuntians, angelus appellatur. Hoc itaque loco nomine angeli Ioannem Baptistam intelligimus, de quo in Euangelio Dominum sic dixisse legimus: Hic est enim de quo scriptum est: Ecce ego mittam angelum meum , etc. Recte quippe Deus Pater per Malachiam prophetam ceterno sibi Filio Iesu Christo testimonium perhibens, Ioannem  Baptistam angelum uocauit; quia libera uoce ipse Ioannes ad se confluentibus populis aduentum eiusdem Filii Dei et uirginis nuntiauit, eumdemque adesse presentem digito monstrauit; et, ut eidem Domino Iesu Christo uiam prepararent, diligenter predicauit, atque, ut illius uias rectas facerent, admonendo precepit. Iterum Deus Pater eumdem dilectissimum Filium suum in proximo uenturum esse fidelibus suis preostendens, consequenter subiungit, dicens: Et statim ueniet ad templum sanctum suum dominator, quem uos queritis, et Angelus testamenti, quem uos uultis . Quasi diceret: Statim ueniet ad templum sanctum suum, id est ad sanctam Ecclesiam, uel ad unumquemque fidelium, dominator quem uos queritis, celorum uidelicet  ac terre dominator iehsu Christus, qui omnium est Creator; quem uos queritis, id est desideratis, qui ad eternam uitam predestinati estis. De quo dicitur: Ecce ueniet Desideratus cunctis gentibus ; et Angelus testamenti, scilicet Deus et homo iehsu Christus magni consilii, quem uos uultis. Ad quod ueniet? Ad hoc uidelicet, ut personam non accipiat, et iuste iudicet. Huic tante  auctoritatis angelo, scilicet ueteris ac noui testamenti institutori Iesu Christo, Ioannes Baptista preparauit uiam in cordibus credentium, in quibus ipse uerus Deus et uerus homo iehsu Christus cum Deo Patre et Spiritu sancto habitare non poterat propter incredulitatem illorum. uenit ergo Angelus testamenti, scilicet Deus et homo iehsu Christus utriusque testamenti conditor et ordinator, ad templum sanctum suum, id est ad sanctam Ecclesiam, quam sibi in utero matris uirginis in sponsam adoptauit, et suo pretiosissimo sanguine in cruce redemit, atque in baptismo a peccatis lauit. Ut ergo Deus Pater testatur, statim ut plenitudo temporis adfuit, Angelus testamenti, scilicet legislator et iudex iehsu Christus, ad templum sanctum suum, id  est ad sanctam Ecclesiam suam misericorditer uenit.

In hoc ergo, quod Angelum testamenti statim uenire dicit, uos procul dubio, o Iudei, qui illum pertinaciter uenisse negatis, falsos testes esse omnino conuincit. uenit igitur Deus et homo iehsu Christus ad sanctam Ecclesiam suam, sicut Deus Pater promisit; et per apostolos suos uniuerso orbi aduentum suum manifestauit. In omnem enim terram exiuit sonus apostolorum, et in fines orbis terre uerba eorum . Quid ad hoc dicitis? quid obiicitis, o Iudei? Aperte utique cognoscitis quod, testante per Malachiam prophetam Deo Patre, Angelus testamenti, scilicet Deus et homo  iehsu Christus, ad templum sanctum suum, id est ad Ecclesiam suam iam uenit; et, ut dictum est, aduentum suum statim per uerissimos discipulos suos uniuerso mundo manifestauit. Quousque igitur, o Iudei, increduli permanetis, et Dei Filium de sinu Patris descendisse, et ex incorrupta uirgine ueram carnem pro humani generis redemptione misericorditer humiliterque assumpsisse, negatis? Iam quippe supradicto Dei Patris testimonio fidem deberetis accommodare, ipsumque olim uenisse, et cum hominibus sine peccato conuersatum fuisse firmiter credere. Deus Pater inquit: Statim ueniet ad templum sanctum suum dominator, quem uos queritis, et Angelus testamenti, quem uos uultis. Hoc loco aperte datur intelligi, quod non solum Iudei  Christum uenire querebant, qui illius aduentum in lege et prophetis futurum cognouerant; sed etiam gentiles, quibus Deus prophetie dona contulit, et que in nouissimis diebus facturus erat, preostendit, illum ad redemptionem mundi uenire cupiebant, ut Iob  , Balaam, Nabuchodonosor, uirgilius, Sibylla, et multi alii.



§ X.---

Ioannis testimonio obstinata Iudeorum perfidia  conuincitur, et Christi fides roboratur, a quo gratiam pro gratia accepimus; et licet per Moysen facta prenuntiatio, per Christum tamen salutis impletio affirmat, eum in Isrel uenturum non hominem purum, sed uerum Deum. Etsi Ioannem omnes mulierum filios dignitate superare affirmetur, incomparabiliter a Christo, quem uerum Deum affirmat, et mundi Redemptorem, exceditur. Preterea subiungit ad leuitarum et sacerdotum interrogationem, Ioannis responsionem: cum etsi Elias reputatus, affirmat se nec Eliam, nec prophetam esse, etsi in spiritu eiusque uirtute aduentum Christi precesserit, quia uox clamantis in deserto: denique subiungitur baptismi Christi in Iordane figura. Ioannes Christi aspectu Agnum Dei eum uocat tollentem mundi peccata: enimuero ideo plusquam propheta, cuius tamen baptismus peccata non auferebat. Ulterius ad idem Mattheum introducit assignantem, unde iehsu ad Ioannem ut baptizet,  accedit; simul et Ioannis responsionem, celorum apertionem, et columbe apparitionem, et quonammodo sacro baptismate renouati columbe proprietatibus repleri habent: baptismi potestatem nec bonis pariter neque malis tradidit ministris, etsi potuit; bene tamen ministerium, quod si Ioannis iteratur, non tamen Christi. Deinde insinuat Christum uerum Dei Filium, fidelissimum denique eius nutricem Ioseph: pari enim modo Luce testimonio Spiritum sanctum sicut columbam descendisse ostendit, et in Filio Patrem sibi complacuisse: ad idem introducit Marcum, simul et Genesis figuram. Quatuor paradisi flumina quatuor sacra Euangelia redundantia per orbem figurant; ita et animalia quatuor Ezechielis quatuor Christi precones et testes: recapitulantur Ioannis dicta; Trinitatis mysterium in Christi baptismate ostendit: ex quorum dictis aliquorum hereticorum errores confutat, quia etsi in sua maiestate cum Deo Patre  et Spiritu sancto consistente potuit mundum redimere, ex femina tamen carnem assumere placuit.

Ipse etiam angelus, scilicet B. Ioannes Baptista, quem Deus Pater ante faciem eiusdem dilectissimi Filii sui misit, ut illi uiam prepararet, accedat; et de Christi diuinitate atque humanitate testimonium proferat. Dic, sancte Ioannes, dic de Christo quod nosti, ut tuo testimonio obstinata Iudeorum perfidia conuincatur, et fides, que est in eodem Christo Iesu, roboretur: Qui post me uenturus est, ante me factus est; quia prior me erat . Ac si diceret: Qui post me uenturus est, ante me factus est, id est mihi prepositus etiam in humanitate. Quare? Quia uidelicet prior me erat eternitate Deitatis. Sequitur: Et de plenitudine eius nos omnes  accepimus gratiam pro gratia; quia lex per Moysen data est, gratia et ueritas per Iesum Christum facta  est. Quasi diceret: Quia Christo non ad mensuram datus est spiritus, idcirco de plenitudine eius nos omnes accepimus ab eo spiritum secundum mensuram donationis eius . In ipso enim sunt omnes thesauri sapientie et scientie Dei . Nos etiam accepimus ab eo gratiam pro gratia; non solum illam gratiam, que plene gratis  datur sine merito, ut fides, que per dilectionem operatur , ex qua iustus uiuit ; sed etiam pro ista alteram gratiam, scilicet eternam beatitudinem, que merces  dicitur iustitie. Et dicitur gratia, quia est meritum ex gratia. Quare? Quia uidelicet lex, quam ab eodem Dei Filio Isreliticus populus accepit, per Moysen data est, que lex homines a peccatis perfecte  non emundabat, sed potius illorum peccata ostendebat. Unde ait B. Paulus: Per legem enim agnitio est peccati . Et iterum: Lex enim subintrauit, ut abundaret delictum. Ubi autem abundauit delictum, superabundauit gratia . Gratia igitur, que fit salus hominibus, et ueritas, que dudum erat promissa, per Iesum Christum facta est. Per Moysen itaque seruum facta est prenuntiatio, et per Iesum Christum Dominum salutis impletio. Hec autem gratia, et ueritas est; quia sic olim promissum est, et modo exhibitum; scilicet ut Deus sit in homine implens eum cunctis uirtutibus, et per eum sibi subiectos. Summa quippe gratie et ueritatis, est cognitio sanctissime Trinitatis. Unde  ipse Deus et homo iehsu Christus in Euangelio Deo Patri loquitur, dicens: Hec est uita eterna: ut cognoscant te solum uerum Deum, et quem misisti Iesum Christum . Que in hac uita non plene est, quia nemo in carne positus uidere Deum potest sicuti est.

Supradictum ergo B. Ioannis Baptiste testimonium, o Iudei, quod Deo et homini Iesu Christo, audientibus turbis, perhibuit, ad memoriam reducamus; ut illud subtilius exponendo et apertius intelligendo catholica fides roboretur, et diuturna incredulitas uestra omnino confutetur. Ait enim: Qui post me uenturus est, ante me factus est; quia prior me erat. Quasi diceret: Qui post me uenturus  est, scilicet Dei Filius in carnem, ante me factus est, dignitate uidelicet et potestate; quia prior me erat,  ab eterno scilicet apud Deum Patrem. Dum ergo Christum ad redemptionem mundi, o sancte Ioannes, uenturum dicis, Iudeis falsis testibus, qui illum uenisse negant, contradicis. In hoc uero quod ipsum ante te factum, scilicet tibi prelatum, asseris, mortiferam eorumdem Iudeorum perfidiam conuincis, qui eum non uerum Dei Filium, sed purum hominem futurum asserunt. Pro certo enim scimus, nec omnino dubitamus, quod ex omnibus mulierum filiis nullus te superare potuit sanctitate, uel excellere dignitate. Magna quippe dignitas tibi concessa fuit, quando Dei et uirginis Filius se in tuis manibus baptizandum inclinauit. ueraciter ergo ille solus modis omnibus maior te est, qui de uirgine matre natus est. Congrue siquidem te potestate  et dignitate excellit, quem intemerata uirgo, cooperante Spiritu sancto, concepit. Cum ergo Christum asseris tibi esse prelatum, Iudeos falsos testes conuincis, qui illum non uerum Deum, sed hominem testantur esse purum. Nam, sicut inter natos mulierum nemo te sanctitate et iustitia superauit, ita nec ille te superasset, si uerus Deus non esset. In hoc ergo quod illum maiorem te esse dicis, Iudeorum oppositionem frustratam ostendis, ipsumque tacite uerum Dei esse Filium, asseris. Cum etiam subiungis, ideo illum tibi esse prelatum, quia prior te erat, aperte ostendis, illum non ex tempore, ut Iudei asserunt, cepisse, sed ceternum Deo Patri esse. In hoc igitur quod illum post te uenturum predicas, aperte Iudeorum infidelitatis  errorem, qui illum Redemptorem mundi esse negant, condemnas.

Ut cernitis, o Iudei, supradicto B. Ioannis testimonio uestra mendax assertio frustratur, et fides catholica in cordibus credentium roboratur. Indubitanter ergo credite, Dei Filium de sinu eiusdem Patris sui in uterum intemerate uirginis Marie descendisse, et ex ea sine peccato carnem assumpsisse; crucem pro redemptione mundi ascendisse; animam suam in eadem cruce pendens, quando uoluit, et sicut uoluit posuit; ad infernum, relicto in sepulcro corpore, in anima descendit: quo spoliato, et suis, qui ibidem detinebantur, secum ad superos abstractis, in eadem anima ad corpus rediens,  illud tertia die de sepulcro suscitauit, suisque discipulis post resurrectionem suam in multis argumentis per dies quadraginta apparens, et de celesti regno eis loquens, quadragesimo die, uidentibus discipulis, celum ascendit, et in dextera Dei Patris sedet : unde et in nouissimo die uenturus est iudicare cum magna potestate et gloria uiuos et mortuos, et seculum per ignem. Ipse quippe iustissimus iudex secundum diuersitatem meritorum impios eternis cruciatibus tradet, iustos uero ad eterna gaudia secum perducet.

Ideo uobis, o Iudei, hos uere fidei articulos breuiter exposui, ut incredulitatis duritia de cordibus uestris expulsa, Iesum Christum cum Deo Patre et Spiritu sancto unum et uerum Deum esse credatis,  et per eum Ecclesie filiis annumerari et consociari festinetis. Hanc procul dubio fidem ipse Deus et homo iehsu Christus discipulis suis custodire precepit; hanc patriarche et prophete tenuerunt; hanc sancti apostoli et euangeliste per uniuersum orbem predicauerunt; pro hac sancti martyres corpora sua diuersis suppliciis tradiderunt; et non solum uiri, sed etiam femine; nec tantum impuberes pueri, sed etiam tenere uirgines usque ad effusionem sanguinis decertarunt. Hec fides demonia eiecit, mortuos suscitauit, egros curauit, hostes uisibiles et inuisibiles superauit, miracula innumera fecit, et quotidie per sibi domesticos seruos in nomine sancte Trinitatis facit.

Tandem uellem scire, o Iudei, utrum, iam deposita  incredulitatis perfidia, legis et prophetarum uerissimis testimoniis fidem accommodare, et Iesum Christum fideli mente ac simplici corde uerum Deum esse et uerum hominem credere, an adhuc in infidelitatis nequitia pertinaciter uultis persistere? Sed quia in mentibus uestris dubietatis scrupulum inesse sentitis, nec perfecte uos adhuc credere dicitis; iterum B. Ioannem Baptistam in medium introducamus, et quid uobis interrogantibus ad Iordanis fluenta positus responderit, in commune audiamus. Dic, sancte Ioannes, dic testimonium Christo. Ideo enim ante faciem illius te Deus Pater misit, ut ad te concurrentes populos baptizares, et publica uoce testimonium illi perhiberes. Quid ergo sacerdotibus et leuitis a Iudeis missis, utrum Christus esses, interrogantibus,  responderis, audiamus. Ego, inquit, non sum Christus . Ac si diceret: Non sum ego Christus, nec iudex aperte potentie. Et interrogauerunt eum: Quid ergo? Elias es tu? Et dixit: Non sum. Propheta es tu? Et respondit: Non . Quasi diceret: Ideo non sum Elias neque propheta, quia non solum ueni Christum prenuntiare, sed etiam ostendere. Putabant Iudei Ioannem esse Christum, qui in lege prenuntiabatur. Alii putabant eum esse Eliam propter nimiam abstinentiam et castitatem, et solitariam uitam, et asperrimam delinquentium reprehensionem, atque durissimum future uindicte terrorem. Alii putabant eum esse unum ex prophetis propter prophetie  gratiam. Cum omnes tunc scirent nomen Christi; scirent etiam quod Elias precessurus esset eum, idcirco Ioannem putabant esse Eliam ante faciem eius missum. Elias quippe secundum aduentum Christi est precessurus, quando uidelicet ipse Deus et homo iehsu Christus ad iudicandum uiuos et mortuos et seculum per ignem cum potestate magna et maiestate est uenturus . Ioannes uero figuraliter, scilicet in spiritu et in uirtute Elie, eiusdem Filii Dei et uirginis aduentum precessit primum, quando uidelicet pro redemptione mundi Hierosolymam uenit passurus. Sed iam quid Iudeorum nuntii B. Ioanni dicant audiamus. Quis es, ut responsum demus his, qui miserunt nos? Quid dicis de te ipso?  Ac si apertius dicerent:  Quis sis, insinua manifeste, ut reuertentes ad illos qui miserunt nos, uera de te possimus referre. Respondit eis Ioannes, dicens: Ego uox clamantis in deserto: Dirigite uiam Domini, sicut dixit Isaias propheta . Non dixit: Ego sum homo, uel ego sum Ioannes, siue filius Zacarie; nec considerauit in se humanam substantiam uel generationem, sed ultra hec omnia exaltatur. Precursor uerbi deserit omnia, que intra mundum continentur; ascendit in altum factus uox uerbi; nullam in se substantiam fatetur preter abundantiam gratie, que excedit omnem creaturam. Qui deuota mente Deo adheret, omnia transcendit, quia usque ad ipsum, qui est super omnia, mente peruenit. Unde ait Apostolus: Qui adheret Deo, unus spiritus est cum eo .  Ac si apertius diceret: Ego sum uox, in qua uerbum sonat, id est prophetia, et ostensio, et lucerna uerbi presentis. Ego, inquit, uox clamantis in deserto. Quasi diceret: Ego uox incarnati uerbi clamantis in me in deserto, deserte scilicet Iudee solatium annuntians. Sed quid clamat audiamus: Dirigite uiam Domini, per fidem uidelicet et bona opera, per que Dominus ingreditur ad hominum corda, sicut dixit Isaias propheta.

Notandum quia idcirco sacerdotes et leuite ad interrogandum Ioannem ueniebant, quia audierant eum communem resurrectionem omnium predicasse, quam et ipsi credebant; unde et in multis Christo consenserunt, Paulum quoque apostolum in  multis audierunt. Et qui missi fuerant, ait euangelista, erant ex Phariseis. Audierant Pharisei in lege et prophetis Christum uenturum et baptizaturum; scientes etiam Iordanem figuram baptismi gestasse; eumque Eliam et Eliseum siccis pedibus transisse, figuram quoque baptismi in Elia et Eliseo non dubitabant precessisse. Unde et nunc specialiter, an sit Elias, interrogant, qui baptismum prefigurauit.

Iterum interrogauerunt eum, et dixerunt ei: Quid ergo baptizas, si tu non es Christus, neque Elias, neque propheta?  Ac si diceret: Baptizare cur presumis, si tu non es Christus, neque Elias, qui habent auctoritatem baptizandi? Moneo uos, o Iudei, ut solerter audiatis, quid B.  Ioannes responderit Iudeorum nuntiis. Ego, inquit, baptizo in aqua: medius autem uestrum stat, quem uos nescitis. Ac si aperte dicat: Non imputemur, quod ego facio, audacie, quia meo baptismo corpora abluo, peccata non aufero, ut sicut nascendo et predicando precursor sum, sic et baptizando; sed stat medius inter uos, qui peccata tollit. Quasi diceret: Medius uestrum stat, scilicet presens uobis apparet corpore, quem uos ideo nescitis, quia uenit humilis, et ideo ego lucerna preaccendor. Ipse est, qui, sicut nascendo, sic et predicando, post me uenturus est, qui ante me factus est, scilicet ante omnia tempora diffinitum est, quod post me  ueniret, quia est mihi prelatus. Cuius non sum dignus, ut soluam eius corrigiam calceamenti. Non ait, non soluam, sed dixit, non sum dignus ut soluam. Soluit enim corrigiam calceamenti eius, qui ipsum manifestauit, et de diuinitate atque humanitate ipsius multa aperuit; sed dixit: Non sum dignus, quia uidelicet indignum se ad hoc agendum reputauit. Hec in Bethania facta sunt trans Iordanem, ubi erat Ioannes baptizans. Ac si diceret: Hec in Bethania facta sunt, id est in domo obedientie baptizat, ut significet obedientiam conuenire baptizatis. Due sunt Bethanie: una uidelicet trans Iordanem; altera citra, non longe a Ierusalem, ubi Lazarus suscitatus est. Illa que est trans Iordanem, significat naturam humanam sub lege naturali ante  fluenta gratie, que  est post Incarnationem Christi; que ad hoc creata erat, ut lege nature Deo obediret, in qua Ioannes baptizat, quia a peccato non liberat. Baptizat ultra fluenta diuinorum donorum, que  nondum in Christo inchoauerant in humanam naturam descendere. Illa uero Bethania, que est citra Iordanem circa Ierusalem, significat eamdem humanam naturam obedientem sub lege gratie, que est proxima Ierusalem, id est uisioni pacis per caritatem, in qua Christus mortuum suscitat, quia a peccato liberat.

Euangelista narrante didicimus, o Iudei, quod quando Ioannes Baptista de Christi aduentu supra dicta testimonia prophetico spiritu perhibebat, nondum Christum uiderat. Sed cum iam ipse Deus  et homo iehsu Christus ad eum corporaliter accederet, quid ei B. Ioannes dixerit, quidue responderit, uel quale de illo turbis testimonium protulerit, omnes simul audiamus. Ait enim euangelista: uidit Ioannes Iesum uenientem ad se, et ait: Ecce Agnus Dei, ecce qui tollit peccata mundi . uidit Ioannes Iesum uenientem ad se, non solum gressibus corporeis, sed etiam interioris sue contemplationis, quia dignatus est ab eo ipse Dei et uirginis Filius cognosci secundum diuinitatem et humanitatem. Ecce, inquit, Agnus Dei, uidelicet innocens immolandus prefiguratus in agno paschali.

Notandum quia Agnus Dei tria ministrat possidentibus se, scilicet lac simplicis doctrine, quo  paruuli nutriuntur; lanam, id est indumenta uirtutum, et escam sui sacratissimi corporis. Ecce qui tollit peccata mundi. Peccata mundi dicuntur originalia, que totius mundi sunt communia, quibus tota humana natura simul et semel condita, leges diuinas per inobedientiam transgressa est in paradiso: que originalia Christi gratia per baptismum relaxat. Sciendum tamen est quia hic mansuetissimus Agnus Dei Patris Filius non solum originalia, sed etiam actualia quotidie peccata dimittit, sicut B. Ioannes in Apocalypsi dicit: Qui dilexit nos, et lauit nos a peccatis nostris in sanguine suo ; tunc uidelicet quando sanguinem suum  dedit in cruce pro nobis; uel quando unusquisque nostrum mysterio sacrosancte passionis illius atque baptismo ablutus est. Et non solum tunc, uerum etiam quotidie tollit peccata mundi, et lauat nos a peccatis nostris in sanguine suo, cum eiusdem sanctissime passionis memoria super altare replicatur; cum panis et uini creatura, ut ait uenerabilis Beda super locum illum, Ecce Agnus Dei, ecce qui tollit peccata mundi, in sacramentum carnis et sanguinis eius ineffabilis spiritus sanctificatione transfertur.

Iterum, o Ioannes Baptista, ea que superius de Christo turbis tibi astantibus perhibuisti, replica, ut tuo uerissimo Iudei testimonio conuicti, per diuturnam incredulitatis sue culpam non cum infidelibus  pereant, sed summa deuotione fidem Christi baptismumque suscipiant, quatenus cum Ecclesie filiis ad eterna gaudia pertingant. Ecce, inquit, Agnus Dei, ecce qui tollit peccata mundi. Quare illum uocas Agnum? Propter innocentiam uidelicet et mansuetudinem. Sicut enim forma pre filiis hominum fuit speciosus , ita innocens et mansuetus. O B. Ioannes Baptista, apertius nobis de illo, si aliquid nosti, insinua, ut tuo testimonio fides catholica roboretur, et falsorum testium Iudeorum os obstruatur. Hic est, inquit, de quo, Iudeis interrogantibus, antequam eum uiderent, superius dixi: Post me uenit uir, qai ante me factus est; quia prior me erat, et ego nesciebam eum. Hic determinat B. Ioannes, quis ille sit de quo superius  dixit: Medius uestrum stat, quem uos nescitis. Et ego, inquit, nesciebam eum. O sancte Ioannes, quare illum nesciebas, quem uiua uoce uenturum esse predicabas? Ideo uidelicet dixi quod eum nesciebam, quia, etsi uenturum predixeram, oculis tamen corporis nondum illum uideram. Cur itaque, o B. Ioannes, homines baptizare in nomine eius presumebas, qui illum manifeste nesciebas? Ego, inquit, absque dubio eum nesciebam, corporaliter uidelicet nondum illum uideram; sed propterea uenio in aqua baptizans, ut ipse Deus et homo iehsu Christus manifestetur in Isrel. Ad hoc me Deus Pater ante faciem eiusdem dilectissimi Filii sui premisit, ut prius illum uenturum predicarem,  deinde adesse presentem manifeste ostenderem.

Aperte audistis, o Iudei, testimonium quod B. Ioannes Baptista Christo perhibuit; uidelicet qualiter eum uenturum fore populis ad se confluentibus predixit, et adesse presentem astantibus turbis manifeste monstrauit. Nolo uos lateat, quod idcirco Ioannes Baptista propheta dicitur, quia Christum uenturum predixit; ideoque plusquam propheta est, quia illum adesse monstrauit.

Hoc igitur loco, o Iudei, uos moneo ut sollicita intentione audiatis que dico. Pro certo sciatis, nec omnino dubitetis, quia per hoc, quod nec legis dicta, nec prophetarum oracula Christo testimonium perhibentia fideliter credendo recipitis, uos ipsos eterne damnationis periculo exponitis. Sed si,  impediente incredulitatis malitia ceterorum prophetarum dictis, que de Christi Incarnatione, Passione, Resurrectione atque in celum Ascensione ueraciter protulerunt, fidem accommodare non uultis, certe B. Ioannis Baptiste testimonio, qui plusquam propheta est, cum omni deuotione obtemperare debetis. uenturum ergo Dei Filium in carne esse predixit, ac deinde corporali presentia inter homines eum astare conspiciens, ac digito ostendens ait: Ecce Agnus Dei; ecce qui tollit peccata mundi. O Iudei, quid uerius audire uultis? Propriis eum oculis Ioannes inter homines uidit corporali gressu ambulantem, et loquentem, sibique, ut a se baptizaretur, humiliter accedentem. Si ergo, ut dictum est, ceteris prophetis, qui Christum a longe uenturum  predixerunt, credere non uultis; credere procul dubio B. Ioanni Baptiste debetis, qui eum uenturum predixit, adesse monstrauit, et propriis oculis uidit.

Sed si adhuc supradicta B. Ioannis testimonia ad expellendam de cordibus uestris incredulitatem nondum uobis sufficere dicitis; si adhuc de Christo, quod cum Deo Patre et Spiritu sancto unus et uerus Deus sit, dubitatis, B. Mattheum apostolum et euangelistam in medium deducamus; et quid nobis de eodem Dei et uirginis Filio dixerit, diligenter audiamus. uenit, inquit, iehsu a Galilea in Iordanem ad Ioannem, ut baptizaretur ab eo . Quis ad quem uenit? Deus uidelicet  ad hominem, rex ad militem, summus pontifex ad ministrum, dominus ad seruum, Creator ad creaturam, magnus ad pusillum, sol ad Luciferum, Christus ad Ioannem ut baptizaretur ab eo. Quando uenit? Tunc uidelicet quando Ioannes baptizabat et predicabat; scilicet quando iam ipse Christus triginta annorum erat, ostendens nullum debere sacerdotem uel predicatorem fieri, nisi uirilis etatis; sicut Ioseph tricenarius regnum Aegypti suscepit; Dauid ea etate regnare cepit; Ezechiel predicare inchoauit. Et quare iehsu uenit ad Ioannem? His uidelicet causis, ut Ioannis baptisma comprobaret, ut et qui homo erat omnem iustitiam et humilitatem legis impleret, et ut aquas sanctificans, per columbam aduentum sancti Spiritus ostenderet.  uenit quoque non necessitate ablutionis, sed ut nemo, quamuis sanctus, baptismi gratiam superfluam iudicaret.

Audite, o Iudei; audite, rebelles et increduli; audite quid B. Ioannes Deo et homini Iesu Christo ad se uenienti responderit, uel qualiter eum susceperit, ut ipsius uerissimo conuicti testimonio, Christum uerum Deum et uerum hominem esse credatis, eiusque baptismum deuota mente suscipiatis, ita ut contra eum amplius mussitare superba mente non presumatis. Ego, inquit Ioannes, a te debeo baptizari, o Christe, et tu uenis ad me? Ac si diceret: Ego a te debeo baptizari, quia te Deus Pater ante omnia secula genuit ex seipso, et mihi accidit ex preuaricatione primi parentis corruptio. Per te,  Deus Pater omnia creauit ex nichilo; ego autem ex carnali concubitu genitus culpe subiaceo. Tu es cum Deo Patre et Spiritu sancto uerus Deus; ego uero carnali patre genitus peccati labe sum pollutus. Te ad redemptionem mundi Deus Pater misit; me uiri et femine naturalis copula genuit. Te uirgo incorrupta, obumbrante Altissimi uirtute, edidit; me mulier a uiro grauidata peperit. Ego sum terrenus homo, qui sine peccato nequaquam uiuere possum; tu autem Agnus es Dei, in cuius ore non est inuentum mendacium. Me in peccatis concepit mater mea ; te incognita uiro sanctissima genuit uirgo Maria. Tu ergo ad hoc natus es, ut redimas me; ego uero natus sum redimendus a te. Dignius est itaque ut tu baptizes me qui tollis peccata  mundi, quam ut ego baptizem te qui in multis deliqui.

Respondens autem iehsu dixit ei: Sine modo: sic enim decet nos implere omnem iustitiam. Ac si apertius Dei et uirginis Filius Ioanni Baptiste summo caritatis atque humilitatis affectu diceret: uera sunt quidem omnia que hucusque memorasti; sed sine modo spiritale ministerium impleri, ad quod de sinu Patris implendum descendi. Sine ergo me modo baptizari, ut postea, sicut optas et dicis, tu a me spiritu baptizeris. Sic enim decet nos dare exemplum implende omnis iustitie, ut discant omnes neminem sine unda baptismatis perfectum esse uel saluari posse. Tunc B. Ioannes dimisit  eum, id est consensit facere que Deus et homo iehsu Christus imperabat. Cum ergo tali ordine cognouisset implendam iustitiam, dimisit eum, quia uera est humilitas, quam comes obedientia non deserit. Quod prius itaque humiliter recusauit, postea deuotus impleuit.

Audite, o inimici ueritatis Iudei, qui usque hodie pertinaciter negatis Christum Filium Dei; audite testimonium; quod iterum de illo Mattheus euangelista perhibuit, statim ut de aqua iam baptizatus ascendit; quo testimonio Christianorum fides ex omni parte roboratur, ac uestra mendax assertio omnino conuincitur. Baptizatus autem iehsu Christus, ut Mattheus refert euangelista, statim ascendit de aqua, et ecce aperti sunt ei celi; et uidit Spiritum  Dei descendentem sicut columbam, et uenientem super se . Baptizatus, inquit, confestim ascendit de aqua, et hoc ad impletionem iustitie. Non enim tunc primum patuerunt sibi celestia, uel Spiritus sanctus est illi datus; sed nobis per acceptum baptismum aditum celi patere, et Spiritum sanctum dari demonstrauit. Primus Adam per serpentem a diabolo deceptus, celum amisit; secundus a Spiritu sancto per columbam glorificatus, illud aperuit. Flammam uel frameam uibrantem, que primis hominibus eorumque sequacibus uiam paradisi prohibuit, aqua baptismatis exstinxit.

 Notandum, quia idcirco super Dominum Spiritus sanctus in columba apparuit, quia nos per mansuetudinem colligere uenit; super discipulos autem in igne, quos ad consumendam peccatorum rubiginem, contra seipsos ueniebat accendere. Bene Spiritus sanctus in columbe specie uisus est, que simplex est et mansueta; ut et sue nature simplicitatem ostenderet, et eum in quem descendebat, mitem auctoremque misericordie indicaret. Similiter omnes sacro baptismate renouati, septem uirtutibus in columba significatis repleri debent. Columba  quippe a malitia fellis est aliena, in quo prohibemur ab ira. Nullum ore uel unguibus ledit, in quo notatur innocentia. Minimas quoque auiculas nec uermiculos inuadit, quibus alie aues se et pullos  suos nutriunt, in quo prohibetur rapina. Puro uescitur grano, in quo notatur abstinentia. Alienos tanquam suos pullos fouet, ecce caritas; gemitum pro cantu habet, ecce compunctio; super aquas sedet, ut accipitrem, preuisa umbra, declinet, eiusque ungues sic euadat, ecce sollicitudo. Sciendum tamen est, quod non solum Deus et homo iehsu Christus uidit Spiritum Dei Patris descendentem sicut columbam, et uenientem super se; sed etiam Ioannes Baptista illum uidit, sicut ipse in Euangelio Ioannis euangeliste testatur, dicens: Qui me misit baptizare in aqua, ille mihi dixit: Super quem uideris Spiritum descendentem, et manentem super eum, hic est qui baptizat in Spiritu sancto. Et ego uidi, et  testimonium perhibui, quia hic est Filius Dei . Et ego, inquit, nesciebam eum. Specialiter dicitur Spiritus manere in Christo, a quo nunquam per peccatum recessit, in quo semper mirabiliter uixit et mirabiliter operatus est. uisa columba dicit Ioannes per eam didicisse quod prius nesciebat. Sciebat quidem quod iehsu erat Dominus, quod Agnus tollens peccata, quod ab eo deberet baptizari: sic et confessus erat; sed nesciebat quod sibi esset retenturus, et nulli traditurus potestatem baptismi, quamuis ministerium traderet, per quod constat unitas Ecclesie, siue tot sint baptismi quot baptiste.

Unde ait B. Augustinus in libro Iu Sententiarum, dist. 5, potestatem baptismi Dominici in nullum hominem a Domino transituram, sed ministerium  sane transiturum; potestatem uero a Domino in neminem, sed ministerium in bonos et malos. Non exhorreat columba ministerium malorum, sed respiciat Domini potestatem. Quid nocet tibi minister malus, ubi bonus est Dominus? Neque qui plantat, neque qui rigat est aliquid; sed qui incrementum dat Deus . Si superbus fuerit minister, cum diabolo computabitur, sed tamen non contaminabitur donum Christi, quia quod per illum fluit, purum est. Per lapideum canalem transit aqua ad areolas, et in canali lapideo nichil generatur, sed hortus plurimos fructus affert. Habent igitur non  solum boni, sed etiam mali ministerium baptizandi; sed neutri potestatem baptismi. Ministerium enim baptizandi dedit Christus seruis suis, sed potestatem sibi retinuit; quam si uellet, poterat seruis suis dare, ut tanta esset uis in baptismo serui, quanta est in baptismo Domini; sed ideo noluit, ne seruus in seruo spem suam poneret. Nihil differt baptismus Domini siue per bonum siue per malum ministrum; nec iteratur, quia semper Domini est. Baptismus Ioannis ideo iteratur, quia non Domini est, sed hominis. Baptismus autem Iude, non Iude, sed Domini est, ideoque non iteratur. Ut ergo unitas et fraterna pax sine laniatione in omnibus baptizatis seruetur, quasi in una columba, que gemit in huius mundi erumnis; et ramum, qui extra est, si fructum habet,  infert ad arcam, ideo Spiritus, in quo baptizantur, per columbam ostenditur. Ut autem habita unitate et pace in se ferueant contra tentationes contraque mala imminentia, post in igne Spiritus sanctus datus est apostolis, et in linguis diuisis secundum diuersitatem gentium , que modo per Christi uniuntur fidem; olim de una lingua diuise in tumidis edificatoribus, id est in superbis et elatis, qui contra Dei uoluntatem turris Babylonie constructioni efficacius insistebant.

Interea moneo uos, o Iudei, qui Iesum Christum non uerum Deum, sed purum hominem esse dicitis, ut ea que de illo consequenter Mattheus euangelista subiungat, attentius audiatis. Ecce, inquit, uox de celis dicens: Hic est Filius meus dilectus, in quo  mihi bene complacui . Nolo uos, o Iudei, hoc Dei Patris uerissimum testimonium negligenter preterire, sed pro animarum uestrarum salute summa illud uigilantia mentis tractare. Qui igitur usque hodie obstinata intentione legis et prophetarum certissima testimonia Iesu Christo, quod uerus Deus et uerus homo sit, testimonium perhibentia credere renuistis, Dei Patris tam euidenti tamque uerissimo testimonio, cui nullatenus contradicere potestis, summa cum deuotione fidem omnino accommodare debetis. Hoc utique Dei Patris uerissimo testimonio fides catholica indubitanter roboratur, et uestra falsa assertio, qua Christum negatis, apertissime condemnatur. Sicut hoc testimonio uestra perfidia  conuincitur, ita etiam paganorum superstitio frustratur, ac fides Christianorum, ut dictum est, omnimodis confirmatur. Hec supradicta sententia, qua Deus Pater Iesum Christum dilectum Filium suum de celis uocat, fortitudo totius Ecclesie est et fortissimum firmamentum, et contra omnes tentationes, ac uersutias Iudeorum, paganorum atque hereticorum inexpugnabile presidium. In hoc ergo quod Deus Pater, Hic est Filius meus dilectus, dicit, uobis falsis testibus, o Iudei, qui illum uerum Deum esse negatis, contradicit. Quomodo falsi testes non estis, qui ori Domini, qui nunquam mentitus est, contradicitis? Deus Pater dicit: Hic est Filius meus dilectus, in quo mihi bene complacui; uos dicitis quod non est Dei Filius, sed Ioseph fabri.  Omnes quoque fideles certissime nouimus quod Ioseph non fuit pater illius, sed nutritius fidelissimus et integerrime uirginitatis sanctissime matris eius testis certissimus. Mentitos itaque uos in hac disputatione esse comprobamus, qui eum dicitis non esse uerum Deum, cum aperte illum Deus Pater de celis asserat suum dilectum esse Filium. Ipse quippe est eternum lumen de eterno lumine, uerus Deus de Patre Deo, eidemque Deo Patri ceternus. Quia igitur Dei Patris testimonio, quod Christus uerus Dei Filius sit, non creditis; eiusdem omnipotentis Dei Patris iracundiam aduersum uos celitus prouocatis. Non ergo ad uitam, sed ad eternam mortem properatis, qui tam euidenti testimonio Dei Patris uoce prolato non creditis. An  ignoratis, o rebelles et increduli; quia ad Deum Patrem, qui uere summum et uerum bonum est, minime poteritis pertingere, nisi Iesum Christum cum eodem Patre et Spiritu sancto unum et uerum Deum fideliter credideritis esse? Ipse quippe est uera uita, sine quo nullus pertingere potest ad eternam uitam. Nemo etiam potest peruenire ad Patrem, nisi per ipsum ; quia ipse est ostium ouium . Propter hoc quippe incarnatus est ipse Dei Filius, ut per seipsum nos introduceret ad fidem, et in futuro perducat ad gloriosissime sue uisionis speciem. Unde in sancto quoque Euangelio ipse ait: Per me si quis introierit, saluabitur et ingredietur et egredietur, et pascua inueniet . Ingredietur uidelicet, in die baptismatis  ad fidem; et egredietur in die mortis, siue die iudicii, ad speciem. Pascua uero inueniet in eterna satietate. Hinc etenim Psalmista ait: Dominus custodiat introitum tuum et exitum tuum . Custodit enim Dominus uniuscuiusque anime introitum, quo intrat ad fidem; et exitum quoque, quo egreditur de corpore ad contemplandam diuine maiestatis speciem, ut neque intrans Ecclesiam hereticorum erroribus supplantetur, neque ab hac temporali Ecclesia ad eternam exiens, ab hostibus rapiatur. Fideliter ergo in eum, o Iudei, credite, ut per ipsum qui est uia, ueritas et uita , ad Deum Patrem possitis pertingere, atque in electorum eius societate sine fine gaudere.

 Sufficiunt uobis, o Iudei, sanctorum euangelistarum, Ioannis scilicet et Matthei, supradicta testimonia ad expellendam de cordibus uestris omnem ambiguitatem, de hoc uidelicet, quod Dei Filius pro humani generis redemptione ueram ex uirgine matre sine peccato carnem assumpserit, et quod inter homines conuersatus sit ; quod etiam Ioannes Baptista illum, uidentibus turbis, in Iordanis flumine baptizauerit ; quod Spiritus sanctus super ipsum iam baptizatum in columbe specie, uidente Ioanne Baptista, descenderit ; et quod Deus Pater illi de celo in uoce, quod uerus dilectusque Filius eius sit, quodque sibi in illo pre omnibus hominibus complacuerit , testimonium perhibuit. An  adhuc ad uestram perfidiam superandam, et catholice fidei ueritatem corroborandam, alia uultis audire testimonia? Iam enim duos noui testamenti idoneos testes Christi euangelistas Ioannem scilicet et Mattheum in medium introduximus; sed quia illorum uerissimis testimoniis nondum sunt ad suscipiendam sancte Trinitatis uerissimam fidem compuncta lapidea corda uestra, iterum tertium noui testamenti idoneum Christi testem, sanctum uidelicet Lucam, »qui  crucis mortificationem pro ipsius Dei et hominis Iesu Christi honore iugiter in suo corpore portauit,« in medium introducamus, et quid nobis de illius diuinitate et humanitate dicat, simul audiamus. Dic, sancte Luca, dic de Filio Dei et uirginis, quod nosti, ut  tuo uerissimo testimonio Iudei ad penitentiam compuncti, atque ad ueram suscipiendam fidem deuoti ipsum indubitanter credant pro salute mundi de uirgine matre sub Herode rege natum, sub Pontio Pilato passum, de sepulcro tertia die resuscitatum, eumque nobiscum summa cum deuotione adorent iam in dextera Patris exaltatum. Dic ergo, o sancte Luca, de Christo quod nosti, ut tuo testimonio Iudei conuicti, a suis cordibus falsitatem erroris abiiciant, et Iesum Christum uerum Dei Filium esse indubitanter credant. Factum est, inquit, cum baptizaretur omnis populus, et Iesu baptizato et orante, apertum est celum: et descendit Spiritus sanctus corporali specie sicut columba in ipsum . Sciendum est quia Spiritus sanctus ideo sicut  columba descendit in ipsum specie corporali, quia in sue diuinitatis natura non poterat a mortalibus uideri. Quia etiam ipse Dei Filius humanum corpus de incorrupta uirgine sine peccato accepit, idcirco super eum Spiritus sanctus in columbe specie descendit, et in eum in perpetuum manet. Nam iuxta Salomonem: Spiritus sanctus discipline effugiet fictum, et abstinet se a cogitationibus, que sunt sine intellectu . Ideo igitur super eum descendit et mansit, quia solus inter homines sine peccato uixit. Recte ergo spiritus dicitur manere in Christo, a quo nunquam per peccatum recessit, quia uidelicet nunquam ipse peccauit, in quo idem Spiritus eternaliter uiuit, et cum quo mirabiliter  semper operatur. Spiritus sanctus uenit in sanctos, et propter peccatum aliquando recedit ab eis. Manet tamen in eis ad aliquid, ut ipse Deus et homo iehsu Christus illis promisit, scilicet ut bonis semper insistant operibus. Ad aliquid uero in eis non manet, uidelicet ut non semper prophetent, nec semper miracula faciant. In hoc ergo, quod ait euangelista: Spiritus sanctus descendit, et mansit super eum , proprie signum est cognoscendi Christum. Hoc in loco uos moneo, o Iudei, ut solerter audiatis uocem Dei Patris omnipotentis Iesu Christo Filio suo testimonium de celo perhibentis. Et uox  de celo facta est, dicens: Tu es Filius meus dilectus, in te complacui mihi. Non aliena Deus Pater, sed sua propria laudat in Filio. Quasi diceret: Quecunque habes tu, mea sunt. Ac si apertius diceret: Tu es Filius meus dilectus, consubstantialis et ceternus, in te mihi complacuit quod in Adam displicuit. In te beneplacitum meum constitui, id est per te ante omnia secula, quod mihi placet, facere disposui. Aperte datur intelligi, quia nulli inter natos mulierum Ioannes Baptista est secundus, cuius se manibus Dei et uirginis Filius dedit baptizandum, se uidendum in specie columbe exhibuit Spiritus sanctus, et in cuius audientia Deus Pater de celo laudauit Filium. Cum enim Deus Pater ait: Tu es Filius meus dilectus, non eidem  Iesu Christo Filio suo, quod ignorabat, ostendit; sed Ioanni et ceteris, qui aderant, quod nesciebant indicauit. Unde et Ioannes Baptista, quem prius uirum fortiorem euangelizabat, iam edoctus, Dei Filium aperte predicat. Ecce tres idoneos testes noui testamenti, o Iudei, scilicet tres euangelistas, uidelicet Ioannem, Mattheum et Lucam ad medium deduximus, qui suis uerissimis testimoniis Iesum Christum uerum Dei Patris et uerum uirginis matris esse Filium predicant, uosque in uestra assertione, qui illum negatis, mentitos fuisse, aperte demonstrant.

uos, o infelices et miseri Iudei, qui estis, qui tot uerissimis testibus tamque idoneis Christum uerum  Deum esse et uerum hominem asserentibus non creditis? Sed non est mirum, si prophetarum atque euangelistarum preconiis fidem non attribuitis, cum omnipotenti Deo Patri Iesum Christum suum esse dilectum Filium euidentissime contestanti non creditis. Quia igitur tres supradictos noui Testamenti satis idoneos testes, ad suscipiendam ueram Christi fidem, nondum uobis sufficere dicitis, etiam ad uestram mendacissimam disputationem conuincendam, et Christianorum corda in fide catholica magis magisque confirmanda, quartum per omnia laudabilem ac ueridicum testem, scilicet Marcum euangelistam in medium introducamus, et quidquid nobis de Christo dixerit, uel quale iamdudum in Euangelio suo testimonium protulerit, cum omni sollicitudine  insimul audiamus. Tante  enim sanctitatis, religionis, doctrine et uite continentie fuit, ut omnes sectatores Christi ad suum cogeret exemplum uiuere. Accede itaque, o sancte Marce, et dic de Christo quod scis, ut sicut eo tempore, quo adhuc in carne degebas, omnes Ecclesie filios ad bene uiuendum tuo exemplo inuitabas, ita et nunc tuo uerissimo testimonio Iudeos atque paganos ad ueram sancte Trinitatis fidem conuertas. uenit, inquit, iehsu a Nazareth Galilee, et baptizatus est in Iordane a Ioanne. Et statim ascendens de aqua, uidit apertos celos, et Spiritum sanctum tanquam columbam  descendentem et manentem in se . Post diluuium non coruus, sed columba ramum, qui pacem redditam nuntiaret detulit , mystice docens, quia solis in simplicitate cordis baptizatis unctio sancti Spiritus adsit. Sequitur: Et uox facta est de celis dicens: Tu es Filius meus dilectus; in te complacui mihi. Ecce quam perspicue testes ueritatis sibi concordant; ecce quam euidenter suis uerissimis testimoniis Iesum Christum uerum Dei Filium esse indubitanter affirmant; Iudeos uero atque paganos, qui illum negant, apertissime condemnant. Unde est illud: Qui crediderit, et baptizatus fuerit, saluus erit; qui uero non crediderit, condemnabitur . Hic quatuor supradicti noui testamenti testes idonei, id est quatuor euangeliste  suis sanctis preconiis catholicam fidem corroborant, et uestram, o Iudei, ac paganorum falsam assertionem omnino euacuant. Illorum predicationibus sancta Ecclesia roboratur, et uestra perfidia aperte destruitur. Uniuersam Ecclesiam euangelicis doctrinis instruunt, et uos in uestra obiectione, qui Christum Dei Filium esse negatis, falsos testes esse conuincunt.

uolo uos scire, o Iudei, quod per hos quatuor noui testamenti idoneos uerissimosque precones, ipse Dei et uirginis Filius uniuersam Ecclesiam suam spiritualibus aquis irrigat, hereticam prauitatem exstirpat, et uestram ac paganorum dementiam potenter superat. Ipsum quippe Deum et hominem  Iesum Christum in libro Genesis Moyses typice prefigurabat, cum dicebat  : Fons ascendebat e terra irrigans uniuersam superficiem terre . Et iterum: Fluuius egrediebatur de paradiso, qui irrigabat uniuersa paradisi ligna . Fluuius ergo de paradiso exiens, imaginem Christi portat, qui de paterno fonte, id est de Deo Patre fluens omnem paradisum, scilicet omnem sitientem Ecclesiam sancti Spiritus donis, et uerbo predicationis, ac rore sacri baptismatis irrigat. De quo bene per prophetam dicitur: Dominus Deus noster fluuius gloriosus est, exsiliens in terram sitientem . Quatuor autem paradisi flumina, que ex Iesu Christo magno flumine deriuantur, quatuor sunt Euangelia per totum orbem exundantia, quibus  per supradictos quatuor noui testamenti idoneos precones, eorumque successores corda fidelium spiritali infusione assidue irrigantur. Dicite, o Iudei, si nostis, qua de causa hanc sententiam ex prophetico Moysi eloquio ad medium deduximus, uel huic supradicte lectioni cur illam inseruimus? Ideo uidelicet, ut notum nobis faceremus quante auctoritatis sint hi supradicti quatuor testes Christi, id est sancti euangeliste, qui eiusdem Dei et hominis Iesu Christi Euangelia conscripserunt, eaque in mentibus audientium, uelut spiritale triticum per uniuersum mundum, sicut boni agricole super rationalem terram, seminarunt. Que spiritalia  semina, quia specialiter de manu Domini exierunt, idcirco in cordibus audientium fructum centuplum fecerunt. Magne itaque auctoritatis sunt, per quos Dei et uirginis Filius opera sua, que in hoc mundo pro redemptione mundi fecit, scribi uoluit et per uniuersum orbem omnibus hominibus nota fieri iussit. Ceterorum etiam apostolorum in omnem terram sonus exiuit, et in fines orbis terre illorum predicatio sonuit . Ut ergo supradiximus, o Iudei, magne auctoritatis sunt sancti euangeliste, quibus Deus et homo iehsu Christus sui aduentus gesta, incarnationis uidelicet, natiuitatis, apparitionis, baptismi, passionis, resurrectionis atque in celum ascensionis sanctissima mysteria concessit scribere et aliis aperte  predicare.

Hos etiam uerissimos Iesu Christi testes, idoneosque precones Ezechiel propheta futuros in sancta Ecclesia preuidebat, cum de eis figurate dicebat: uidi quatuor animalia plena oculis ante et retro. Et animal primum simile leoni; et secundum animal simile uitulo, et tertium animal habens faciem quasi hominis; et quartum animal simile aquile uolanti . Quod enim quatuor hec pennata animalia sancta quatuor euangelistas designent, ipsa uniuscuiusque libri euangelici exordia testantur. Nam quia per clamorem in deserto cepit, recte Marcus per leonem figuratur. Et quia a sacrificio exorsus est, bene Lucas per uitulum designatur. Quia uero Mattheus ab humana generatione inchoauit,  iure per hominem intelligitur. Quia uero a diuinitate uerbi cepit, digne per aquilam significatur Ioannes, qui dicit: In principio erat uerbum, et uerbum erat apud Deum, et Deus erat uerbum . Ut ergo supradiximus, o Iudei, magne auctoritatis sunt hi quatuor precones sancti Euangelii, quos ipse Deus et homo iehsu Christus antea uoluit prefigurari, quam de uirgine nasceretur pro salute mundi. Quicunque ergo uerissima illorum testimonia, que de Christo protulerunt, fideliter susceperit, eaque opere impleuerit, Ecclesie filiis absque dubio consociari poterit. Qui uero illa credere renuerit, absque dubio in eternum peribit.

 Moneo igitur uos, o Iudei, ut illorum testimonia diligenter audiatis, et toto corde credatis; quia in incredulitate si permanseritis, saluari minime poteritis. Sed iam de Christo quale superius testimonium protulerint, quidue dixerint, uel qualiter sibi quamuis diuersis prouinciis ab inuicem separati, in sua ueridica sententia concordauerint, et quasi uno ore Spiritu sancto edocti uerbum Dei contestati fuerint, iterum audiamus: Baptizatus, inquiunt, iehsu confestim ascendit de aqua, et ecce aperti sunt ei celi, et uidit Spiritum sanctum descendentem sicut columbam et uenientem super se. Et ecce uox de celis, dicens: Hic est Filius meus dilectus, in quo mihi  bene complacui. Moneo uos, o Iudei, qui Christum Dei Patris Filium esse negatis, ut ea que dicuntur attentius audiatis. Hec uox, que de celis elapsa, ab hominibus audita est, a Ioanne scilicet et a turbis que ad baptismum eius confluxerant, procul dubio Dei Patris est. Sed quia hec uox Dei Patris dicat, audiamus. Hic est, inquit, Filius meus dilectus, in quo mihi bene complacui. Absque ulla ambiguitate naturalis Dei Patris est Filius, de quo ipse Deus Pater dicit: Hic est Filius meus dilectus. Nam et in hoc quod subiungit, in quo mihi bene complacui, quasi in omnes homines sibi displicuisse ostendit. Unde ipse humano more in Genesi loquitur, dicens: Penitet me fecisse hominem super terram . Quasi ergo sibimetipsi displicuit in peccatoribus,  quos creauit, dum se illos creasse penitere dixit. In solo unigenito Domino nostro Iesu Christo sibi bene complacuit, quia inter omnes homines ipsum solum sine peccato inuenit. Dic, sancte Ioannes Baptista, dic de Christo quod nosti, ut tuo testimonio catholica fides contra hereticorum uersutias roboretur, et Iudeorum perfidia conuincatur. Qui me, inquit, misit baptizare in aqua, ille mihi dixit: Super quem uideris Spiritum sanctum descendentem et manentem super ipsum, hic est, qui baptizat in Spiritu sancto . Dic etiam apertius, o Ioannes, clara uoce, si illum uidisti, ut Iudei, qui illum negant, in sua assertione conuicti, fideli mente ipsum cum Deo Patre et Spiritu sancto unum et uerum Deum esse credant, eiusque baptismum deuota  mente suscipiant. Ego, inquit, uidi et testimonium perhibui quia hic est Filius Dei. Attentius uos moneo, o Iudei, ut ea que dicuntur solerter audiatis, ne obstinationis malitia impediente, quod absit! ab hac sacratissima lectione uacui recedatis. Et uox, inquit euangelista, de celo facta est, dicens: Hic est Filius meus dilectus, in quo mihi bene complacui. uidit ergo Ioannes Spiritum in columbe specie descendentem et manentem super Christum iam baptizatum, audiuit et Deum Patrem dicentem: Hic est Filius meus dilectus, in quo mihi bene complacui. Aduertite, o inimici ueritatis Iudei, quanta fidelibus in baptismate Domini nostri Iesu Christi patefacta sit gratia, cum sub tali sacramento Trinitas se homini  scilicet Ioanni, ad corroborationem atque eruditionem totius Ecclesie sue reuelauit. Pater enim auditur in uoce, Filius manifestatur in homine, Spiritus sanctus apparet in specie columbe. Quam mirifico autem mysterio Dominus noster iehsu Christus tactu corporis sui, et sue glorie transitu suam ad momentum creaturam sanctificauit atque illustrauit? Aquas enim consecrauit in baptismo, terram consecrauit, cum in monumento positus fuit, ipsamque glorificauit, dum in celum ascendit, et ad dexteram Dei Patris sedet. Sed descendente super Dominum Spiritu, uideamus, o Iudei, et diligenter attendamus quod sequitur. Ecce, inquit euangelista, uox de celis dicens: Hic est Filius meus dilectus, in quo mihi complacui. Quia igitur Filius  Dei baptizatur in homine, Spiritus Dei descendit in columba. Pater Deus adest in uoce, sancte et indiuidue Trinitatis in baptismi declaratur mysterio. Et recte, ut qui sacramentorum suorum dispensatoribus erat precepturus: Docete omnes gentes baptizantes eos in nomine Patris, et Filii, et Spiritus sancti , primum ipse suo baptismate totam personaliter panderet Trinitatem. Et in hac quoque uoce Patris, sicut et in baptizati Domini ceteris mysteriis omnis iustitie declaratur impletio. Ceternus enim et consubstantialis Patri Filius, descendente super eum Spiritu, quis sit, hominibus intimatur, ut per hoc discant homines, per gratiam se baptismatis, accepto Spiritu sancto, de filiis diaboli in Dei filios posse transferri, sicut Apostolus  edocet, fidelibus ita loquens: Accepistis Spiritum adoptionis filiorum in quo clamamus: Abba  .

uolo uos scire, o Iudei, quod Ioannes Baptista supra dixerat: Post me uenit uir, qui ante me factus est ; nunc testimonium perhibet, quia hic est Filius Dei utriusque nature humane in una eademque persona manifestissime designans. Erubescat Manicheus audiens: Post me uenit uir, qui ante me factus est; qui dixit Christum non uerum de uirgine matre, sed phantasticum habuisse corpus. Taceant ualentiniani heretici a ualentino quodam Platonis consectatore uocati, qui Christum de uirgine nichil corporis assumpsisse, sed per eam quasi per fistulam transisse asseruit. Conticescant etiam  Allogici heretici audientes uocem Dei Patris, dicentis: Hic est Filius meus dilectus. Allogici uocantur tanquam sine uerbo. Logos enim Grece uerbum dicitur. Deum enim uerbum non credunt respuentes Ioannis Euangelium et Apocalypsim. Erubescant Photiniani a Photino Gallo-Grecie Smyrne episcopo nuncupati, audientes Ioannem Baptistam dicentem: Ego uidi, et testimonium perhibui, quia hic est Filius Dei . Ipsi enim Photiniani asserunt, Christum a Maria per Ioseph nuptiali coitu fuisse conceptum; sed omnino mentiuntur; quia non de humano semine, sed de Spiritu sancto est conceptus in uirgine. uos etiam, o infelices Iudei, obmutescite, qui illum non uerum Deum, sed purum hominem  dicitis fuisse, audientes Deum Patrem de illo protestantem atque dicentem clara uoce: Hic est Filius meus dilectus, in quo mihi bene complacui. Audiant mansueti et letentur , scilicet populi Christiani, quia uenit uir post Ioannem fortior Ioanne, qui baptizat in Spiritu sancto. Quare? Quia hic est Filius Dei. Forsitan, o Iudei, interrogando dicitis nobis: Quare, ut dicitis, Dei Flius ex femina uoluit carnem assumere, cum in sua maiestate cum Deo Patre et Spiritu sancto consistente posset mundum redimere? Ad quod uobis respondemus, quod idcirco Dei Filius per misericordiam factus est homo, quia nos per superbiam olim recesseramus a Deo, ut idem ipse per diuinitatem Patri, et per humanitatem congrueret nobis. Per humanitatem  similem nobis pro nobis cum hoste confligere; per diuinitatem Patri consubstantialem ad imaginem nos Dei et similitudinem, quam peccando perdideramus, posset digne reformare. Per mortem nostre fragilitatis, illum qui mortis habebat imperium destrueret; et per impassibilem sue diuinitatis potentiam, nos Deo Patri reconciliaret, cum quo in unitate Spiritus sancti eternaliter manet.

uellem scire, o Iudei, utrum, iam deposita diuturne uestre incredulitatis perfidia, sancte Trininitatis fidem, unum uidelicet Deum in Trinitate et trinum in unitate, deuota mente uelitis credere? an adhuc in uestra incredulitatis malitia disponitis perseuerare? Sufficere uobis procul dubio deberent  tanti testes tamque uerissima legis et prophetarum testimonia secundum regulam uere fidei interpretata atque exposita, ita ut nunquam amplius de Christo, quin uerus Deus et uerus homo sit, dubitare, sed fideliter firmiterque credere debeatis.



§ XI.---

Ex Genesis dictis uerbum Dei Patris pro salute hominum incarnatum. Sicut in nullo potest homo perfecte equiparari, aut Deo assimilari, ita etiam nec quisquam alius humanum genus ab eterna morte liberare poterat. Quod per historiam completum est in Adam, per prophetiam significatur in Christo. Adam uetus nouum Adam prefigurabat: sic Abel iustus et innocens in suis iustis operibus et morte, cuius sacrificium suscipitur. Cain reprobatur; reprobationem suam Cain nouit; eius maledictiones populo iudaico competunt, cuius typum gerebat. A Lamech in septima generatione occisus,  eius signo gens Iudaica signata ubique suscipitur.

Sed si adhuc aliquis dubietatis scrupulus, quod non uerus Dei Filius sit, uestris insidet mentibus, quid Moyses de illo sub persona primi hominis Ade dicat, audiamus. Tulit, inquit, Dominus Deus hominem, et posuit eum in paradiso uoluptatis, ut operaretur et custodiret illud . Hec procul dubio spiritaliter intellecta, Dei Patris uerbum pro salute hominum incarnatum significant positum in Ecclesia. Tulit ergo Deus Pater hominem, uerbum scilicet sibi ceternum ex incorrupta uirgine caro factum, et posuit eum in paradiso, id est in Ecclesia, scilicet constituit eum caput cunctorum fidelium.  Quare? Ideo uidelicet, ut operaretur et custodiret illud, id est ut uoluntate Patris ex omnibus gentibus Ecclesiam edificaret, atque adimpleretur sermo, quem ipse Deus et homo iehsu Christus Deo Patri dixerat in Euangelio: Pater, ego seruabam eos; quos dedisti mihi, custodiui . Dixit quoque Deus: Non bonum esse hominem solum . Arguantur heretici, qui Christum solum, id est purum hominem et non etiam uerum Deum putant. Hoc etiam loco, o Iudei, uestra infidelitas redarguitur atque conuincitur, qui Dei Patris uerbum humanam naturam negatis assumpsisse, cum Deus Pater aperte dicat: Non est bonum hominem solum esse. Reuera secundum Dei omnipotentis sententiam non esset bonum, esse hominem solum; quia, si solus  esset, nec tentationes diabolicas superare, nec ipsum totius malitie principem diabolum uincere, nec ad paradisi delicias, unde eiectus fuerat, redire, nec Dei gratiam quam peccando amiserat, posset recuperare. Fac ergo illi, o Deus, adiutorium, quo adiutus auxilio peccata et uitia possit superare, uirtutes diligere, fortem huius mundi atque armatum principem potenter uincere , te super omnia diligere, tibique adherere, celum ascendere et ad te peruenire. Dixit ergo Deus: Faciamus ei adiutorium simile sibi. In hoc quod omnipotens Deus non singulariter, sed pluraliter dixit: Faciamus ei adiutorium, ostendit diuinam essentiam tres esse personas, non unam. Tunc quoque Deus homini adiutorium fecit, quando uoluntate Patris  Deus uerbum in uterum intemerate uirginis descendit, sibique humanam naturam coniunxit. Faciamus, inquit, ei adiutorium simile sibi. Procul dubio in nullo potest homo perfecte equiparari Deo uel assimilari, sed ideo dicitur: Faciamus ei adiutorium simile sibi, quia Deus et homo una persona et unus est Christus ad redemptionem mundi, ex omni massa filiorum hominum electus. De cuius pulchritudine, sancta Ecclesia in Cantico spiritalis amoris congratulans, nimiumque exsultans dicit: Dilectus meus candidus et rubicundus, electus ex millibus . De quo etiam Deus Pater per prophetam dicit: Ecce seruus meus electus meus, complacuit sibi in illo anima mea . Ac si apertius diceret: Ecce seruus meus secundum humanitatem;  electus meus, quia uidelicet ipsum elegi, ut humanum genus redimeret, et mihi sanctam Ecclesiam acquireret; complacuit sibi in illo anima mea, quia pre omnibus hominibus ipsum singulariter inueni sine macula.

Dicat ergo omnipotens Deus de unigeniti uerbi sui Incarnatione: Non est bonum esse hominem solum, faciamus ei adiutoriam simile sibi. Tunc itaque Deus Pater homini adiutorium fecit, quando ceternum sibi et consubstantiale uerbum ex seipso ante omnia secula genitum misit, eique in utero uirginis humanam naturam coniunxit; quia uidelicet in ipso homine suscepto sanctam Ecclesiam Deo copulauit. Sequitur: Appellauit autem Adam  nominibus suis cuncta animantia, et uolatilia celi et bestias terre. Primus homo, ut ait Apostolus, de terra terrenus; secundus de celo celestis , scilicet Christus. Appellauit ergo secundus Adam, id est Christus, nominibus suis cuncta animantia, et uolatilia celi et bestias terre, significans gentes que salue fierent in Ecclesia, et per ipsum nomen erant accepture, quod prius non habebant, sicut ipse per prophetam dicit: et uocabo seruos meos nomine alio , scilicet Christiano.

Ade uero ipsi uidelicet Dei et uirginis Filio non inueniebatur similis eius, quoniam, quamuis quisque fidelis et iustus sit, illi tamen equari non potest. Cui Dauid propheta ait in psalmis: Non est similis tui in diis, Domine; et non est secundum  opera tua . Nemo enim poterat ab eterna morte humanum genus liberare, nisi Christus, sicut beatus Ioannes apostolus ait in Apocalypsi: Nemo inuentus est dignus neque in celo, neque in terra, neque subtus terram, aperire librum, et soluere signacula eius .

Immisit quoque Deus soporem in Adam: cumque obdormisset, tulit unam de costis eius, et repleuit carnem pro ea. Et edificauit Dominus costam quam tulerat de Adam in muliere. Dormit primus Adam, et extrahitur illi costa de latere, de qua formatur mulier: patitur Christus in cruce, pungitur latus eius lancea, et profluunt sacramenta, ex quibus sancta formatur Ecclesia. Hanc utique dormitionem Dauid rex et propheta in spiritu preuidebat,  cum in persona eiusdem Filii Dei et uirginis gratulabundus dicebat: Ego dormiui et somnum cepi; et resurrexi, quia Dominus suscepit me . Iterum subiungit, dicens: Et repleuit Dominus carnem pro costa, quam tulerat de latere Ade. Sic et Christus carnem suam in cruce posuit pro sancta Ecclesia. Et edificauit Dominus costam, quam tulerat de Adam in muliere: et adduxit eam ad Adam, ut uideret, quid uocaret eam. Dixitque Adam, secundus, scilicet Christus: Hoc nunc os ex ossibus meis et caro de carne mea; quia siue uiri sancti spiritales et fortissimi in tentationibus, siue minus perfecti, utrique tamen unum Christi corpus sunt et una Ecclesia. Hec uocabitur uirago, quia de uiro sumpta  est. Hec igitur omnia facta sunt in figura, que erant in Ecclesia profutura. Quamobrem relinquet homo patrem suum et matrem, et adherebit uxori sue, et erunt duo in carne una. Hoc interpretans Apostolus, ait: Hoc autem dico in Christo et in Ecclesia . Ergo hoc quod per historiam completum est in Adam, per prophetiam significabatur in Christo, qui a Deo Patre ineffabiliter processit, cum dicit: Exiui a Patre, et ueni in mundum . Reliquit etiam matrem suam, scilicet Synagogam ueteri testamento carnaliter inherentem, que illi erat mater ex semine Dauid secundum carnem, et adhesit uxori sue, id est sancte Ecclesie, quam proprio sanguine acquisiuit, et sunt duo in pace noui testamenti in uno Spiritu, et in carne  una.

Audistis, o Iudei, quam perspicue Adam uetus nouum, Deum scilicet hominem Iesum Christum in quibusdam suis operibus prefigurauit, et qualiter ipso in cruce dormiente, ex ipsius sacratissimi lateris uulnere processit, et redempta spiritalibus augmentis, creuit sancta mater Ecclesia. Ipsum ergo, quem usque hodie superba et contumaci negatis mente, uerum Deum esse, ac uerum hominem non dubitetis esse; atque ad redemptionem mundi a Deo Patre missum fuisse indubitanter credite. Hanc procul dubio pertinacem, atque, ut ita dicam, adamantinam uestre incredulitatis perfidiam odiosus  Cain in suis prauis operibus preostendit; qui quamuis innocentem, et iustum fratrem suum Abel interfecerit, non tamen se malum egisse humiliter penituit, sed pertinaci mente de Dei misericordia desperauit, dicens: Maior est iniquitas mea, quam ut ueniam merear . Audite etiam, o rebelles et increduli, quam euidenter ipse iustus et innocens Abel in suis iustis operibus, atque in sua morte prefigurauerit Christum et omnem populum Christianum ab eo redemptum. Diligenter itaque illorum, scilicet Cain et Abel, historiam audite, et non ad litteram, sed secundum spiritalem intelligentiam mente percipite, ut, agnita ueritate, que Christus est, non cum infidelibus perire, sed cum Ecclesie filiis recte credendo ad eterna gaudia possitis pertingere.  Attentius igitur illorum historiam spiritaliter expositam intelligite, ut ex omni parte catholica fides roboretur, ac uestra mendax assertio per omnia falsa comprobetur.

Natiuitas ergo duorum Ade filiorum  , ut dictum est, figuram gessit duorum populorum, Iudeorum uidelicet et paganorum, qui erant ex eorum genere diuersis temporibus ad ueram fidem uenturi. Fuit autem Abel pastor ouium, et Cain agricola. Sed sicut Cain ex terre fructibus oblatio reprobatur, Abel autem sacrificium ex ouibus, et earum adipe suscipitur, ita noui testamenti fides ex innocentie gratia Deum laudans, ueteris testamenti terrenis operibus anteponitur. Quare auertit Deus oculos a sacrificio Cain? Ideo uidelicet, quia non ex  caritate illud offerebat. Et nisi esset caritas in Abel, nequaquam Deus illius sacrificium acciperet. Cum enim ambo obtulissent, Cain uidelicet de fructibus terre, et Abel de fetibus ouium, Deo sacrificium, nemo putet, quod Deus fructus terre neglexerit, et fetus ouium dilexerit. Homo uidet in facie, Deus in corde . Non ergo Deus ad manus offerentis intendit, sed cor interius uidit; et quem cum caritate offerre conspexit, ipsius sacrificium respexit: quem uero cum inuidia offerre cognouit, ab ipsius sacrificio oculos auertit.

Hoc loco queritur: Quomodo Cain scire potuit, in quod fratris munera Deus suscepit et sua repudiauit? Ad quod dicendum, quia in sacrificiis antiquorum  patrum, que acceptabilia Deo erant, ignis de celo ueniens descendebat, eaque statim consumebat. Descendit itaque ignis super sacrificium Abel, et non descendit super munera Cain. Cain quippe, ut supra dictum est, typum gestauit maioris populi, scilicet Iudeorum; Abel uero habuit figuram Christi et populi Christiani. Iratus est autem Cain uehementer, et concidit uultus eius. Dixit autem Cain ad Abel fratrem suum: Egrediamur in agrum. Cumque essent ambo in agro, consurrexit Cain aduersus innocentem Abel fratrem suum, et interfecit eum . Est itaque Abel interfectus in campo, Christus in Caluarie loco. Audite, o insipientes Iudei,  qui frequenter pre manibus legem et prophetas habetis, et tamen in eis non spiritualem intelligentiam tenetis, sed carnalem sensum studiose perquiritis: audite quid Deus ad Cain dixerit, qui omnium uestrum typum gessit. Si recte, inquit, offeras, et recte non diuidas, ipse peccasti. Ac si apertius, o Iudei, uobis diceret omnipotens Deus: Si antea in lege recta aliqua fecistis, tamen infidelitatis culpa rei estis, quia, Christo ad redemptionem mundi de sinu Dei Patris ueniente, iam tempus noui testamenti a tempore testamenti ueteris non distinguitis. Si autem Cain obtemperasset Deo dicenti: Quiesce; sub te erit appetitus eius, et tu dominaberis illius; ipse peccato dominaretur, non illo sibi dominante, seruus peccati, fratrem  non occideret  innocentem. Sic et Iudei, in quorum figura hec gerebantur, si quiescerent a sua perturbatione, tempus salutis per gratiam et peccatorum remissionem, cognoscentes, Iesum Christum audirent dicentem: Non ueni uocare iustos, sed peccatores ad penitentiam . Interrogat Deus Cain, non tanquam ignarus eum a quo discat, sed scit tanquam iudex reum quem puniat, et dicit: Ubi est Abel frater tuus? Respondit ille se nescire, nec custodem eius se esse. Sic et uos, o mendaces Iudei, nobis respondere soliti estis, cum Dei, id est sanctarum Scripturarum uoce, de Christo interrogamus, Christum nescire uos dicitis. Mendax enim Cain responsio, uestra est falsa negatio. Essetis, o Iudei, quodammodo Christi custodes, si Christianam fidem  deuota mente susciperetis, eamque bene uiuendo custodiretis. Dixit etiam Deus ad Cain: Quid fecisti? uox sanguinis fratris tui Abel clamat ad me de terra. Sic et de uobis, o Iudei, ipse Dei et uirginis Filius per Ieremiam prophetam conqueritur, dicens: Preuaricatione preuaricata est in me domus Iuda, ait Dominus. Negauerunt me, et dixerunt: Non est ipse . Iterum per Isaiam clamat, dicens: Tota die expandi manus meas ad populum non credentem, et contradicentem mihi . Habet  enim magnam uocem Christi sanguis in terra, cum eo fideliter ac deuote suscepto ab omnibus gentibus respondetur: Amen. Iterum dixit Deus ad Cain: Maledictus eris super terram, que aperuit os  suum, et suscepit sanguinem fratris tui de manu tua. Maledicti estis etiam et uos, o Iudei, a terra, id est ab Ecclesia, que aperuit os suum in confessione delictorum, et suscepit sanguinem Christi, qui effusus est in remissionem omnium peccatorum, uobis illum crucifigentibus. Dixit etiam Deus ad Cain: Cum operatus fueris terram, non dabit fructum suum. Ac si apertius, o Iudei, uobis Deus Pater diceret: Cum operati fueritis terram, Christum crucifigendo,  scilicet cum in terra corporis sui salutem totius Ecclesie operati fueritis, non tamen terra illa dabit uobis fructus suos, id est uirtutem suam, sed fidelibus Christianis; qui non iustificati estis uirtute resurrectionis Christi, qui mortuus est propter delicta nostra, et resurrexit propter iustificationem nostram . Procul dubio si in eum fideliter credidissetis, illius terre, scilicet passionis et resurrectionis eius fructum, id est animarum uestrarum salutem consequi ab eo possetis. Sequitur:

uagus, inquit, et profugus eris super terram. uagi quoque estis hodie, o Iudei, et profugi super terram, id est in omnes gentes dispersi. uagi estis et dispersi in amissione terrestris et celestis regni, eo quod Christum negaueritis ante faciem Pilati, iudicante  illo dimitti . Quia Christum uobis per prophetas promissum, et a Deo Patre de celis ad redemptionem humani generis missum, negatis, idcirco quod uerebamini, accidit uobis, locum uidelicet et gentem perdidistis. Infelices itaque estis, o Iudei, et ab Ierusalem profugi et in cunctis sub celo regionibus dispersi. Siue ut in Septuaginta interpretibus scriptum est: Gemens, inquit Dominus ad Cain, et tremens eris super terram. Et nunc quis non uideat, quis non agnoscat, ipsum rebellem ac dure ceruicis populum per uniuersum mundum esse dispersum, bonis operibus uagum, et a terra promissionis profugum? Quis non uideat quomodo gemat merore amissi regni, et tremat timore suspecte  mortis sub innumerabilibus Christianorum ac paganorum populis? Dixitque Cain ad Dominum: Maior est iniquitas mea quam ut ueniam merear. Ecce eiicis me hodie a facie terre, et a facie tua abscondar, et ero uagus et profugus in terra. Igitur omnis qui inuenerit me, occidet me. uagus et profugus gemit in terra iudaicus populus, plus temporalem quam eternam metuens mortem. Iratum enim se Deum habere, graue esse non putat, quia non spiritualiter, sed carnaliter sapit. In hoc apparet, o inimici iustitie Iudei, quod in diuinis Scripturis non spiritualem intelligentiam, sed carnalem sensum inquiritis; quia plus graue estimatis, quod, terra promissionis perdita, uagi et profugi doletis et gemitis in terrenis angustiis, quam illud quod uobis terra  corporis Christi non dat fructus suos, peccatorum uidelicet remissionem atque eternam remunerationem. Secundum carnem doluit Cain reatum suum et mala que in presenti seculo perpessus est, et non secundum spiritum. Omnis qui inuenerit me, ait Cain, interficiet me. Sed quid ei responderit Dominus, audiamus. Nequaquam, inquit, ita fiet, sed omnis qui interfecerit Cain, septuplum punietur, uel sicut Septuaginta interpretes transtulerunt, Septem  uindictas exsoluet, omnis qui interfecerit Cain. Ac si diceret: Non ita, sicut tu estimas, morieris, nec mortem pro remedio accipies; sed usque ad septimam generationem uiues, et semper terrore mortis ita torqueberis, ut quicunque te occiderit a magno liberet te cruciatu. Non quod ipse qui occiderit Cain septem uindictis subiiciendus sit, sed ut septem uindictas, que Cain tanto tempore consecute fuerunt, soluat, dum ipse Cain interficitur, qui occiderit eum, qui iure fuerat derelictus ad penam. Sicut maiores nostri putant, in septima generatione a Lamech interfectus fuit Cain. Posuit autem Deus Cain signum, ut non eum interficeret omnis, qui inuenisset eum. Hoc reuera multum mirabile est, quemadmodum omnes gentes, que a Romanis subiugate  sunt in ritu Romanorum sacrorum ac ceremoniarum transierunt, eaque sacrilegio obseruanda et colenda susceperunt. Gens autem iudaica siue sub paganis regibus, siue sub Christianis non amisit signum legis et circumcisionis, quo a ceteris gentibus populisque distinguitur, sed omnis imperator uel rex, qui eos in regno suo inuenerit, cum ipso signo eos inuenit, nec occidit. Exiit ergo Cain a facie Domini, et habitauit in terra Naid, quod dicitur interpretatum commotio, siue instabilis, siue fluctuans, et sedis incerte. Unde Psalmista Deum exorat, dicens: Non  des in commotionem pedes meos et manus peccatoris non moueant me. Sicut ergo Cain egressus est a facie Domini, sic et uos, o  Iudei, qui pertinaciter uerissime ueritati resistitis, id est Filium Dei negatis, exitis a facie Dei, hoc est a dulcedine dilectionis Dei et a participatione lucis eius, et habitatis profugi in terra commotionis, id est in perturbatione huius fluctiuagi seculi, et carnalis desiderii contra iucunditatem Dei, hoc est contra Eden, qui Hebraice interpretatur delicie siue epulationes, ubi est plantatus paradisus.

Satis aperte ostensum est uobis, o Iudei, quam perspicue Cain incredulitatis uestre malitiam prefigurauerit, et innocens frater eius Abel Christum in morte sua preostenderit. Cain iustum Abel fratrem suum, instigante inuidia, interfecit, ut superius audistis; et uos, inuidia stimulante, innocentem Christum sine causa cruci affixistis. Et quia  erga ipsum latorem legis ac iudicem omnium tam superbe egistis, idcirco locum et gentem perdidistis, et, ut cernitis, per uniuersum mundum uagi bonis operibus, et profugi, a terra promissionis dispersi estis. Plane scimus, nec omnino dubitamus, quia si ipsum glorie Dominum cognouissetis, nunquam illum crucifixissetis . Sed quia hoc, sicut et principes uestri, per ignorantiam fecistis ; si ex toto corde ad Deum conuersi fueritis, et coram eo de tanto sacrilegio condignam penitentiam egeritis, remissionem ab illo consequi poteritis. Si  autem in incredulitate uestra perseuerare uolueritis, absque dubio in eternum peribitis. Ipsum ergo Dei et uirginis Filium, quem hactenus negastis, cum Deo Patre et Spiritu sancto unum et uerum Deum esse credite, ut per ipsum, qui est uia, ueritas et uita , ad eterne uite gaudia possitis pertingere. Ut ergo iam sepius testati sumus, Deus et homo iehsu Christus ab initio mundi figuris patriarcharum fuit presignatus, legis testimoniis prenuntiatus, prophetarum uaticiniis preostensus, apostolorum atque euangelistarum preconiis aperte monstratus. uetus quippe et Nouum Testamentum illum predicat, uerum Deum et uerum hominem esse, ad redemptionem mundi a Deo Patre missum fuisse, propter delicta humani generis passum  fuisse, die tertia resurrexisse, nunc in Dei Patris dextera consedere, atque ad iudicandum uiuos et mortuos inde uenturum esse. Hec omnia que prediximus, si fideliter credideritis, ad pascua semper uirentia cum fidelibus illius ouibus, quas ipse suo pretiosissimo sanguine Deo Patri acquisiuit, ipsius adiuti auxilio peruenire poteritis.



XII.---

Prefigurat Melchisedech opere et nomine Christum uerum Deum et hominem: castissima Christi et Ecclesie copula in Sara et Abraham prefigurata fuit: ex ea spirituales filios, ad eterne beatitudinis gaudia pertinentes, genuit. Introducitur Dauidis testimonium, ut ipsum fidelissimum Ecclesie sponsum uerum Deum esse credant, et ne propter eorum incredulitatem ab hereditate celestis patrie exsortes sint. Adducitur Agar cum  Ismelitis historia commendans, ut reuertantur ad sanctam Ecclesiam, et sub manu illius humilientur, et tandem ad iucundissimam amenitatem Christo duce mereantur peruenire.

 Sed si adhuc de illo, quod uerus Deus et uerus homo sit, in aliquo dubitatis, quam euidenter Melchisedech rex et sacerdos opere et nomine prefigurauerit uos moneo ut diligenter audiatis. Sacra enim Scriptura ipsum Melchisedech sacerdotem Dei altissimi inenarrabili parente progenitum narrat. Hunc enim Apostolus Paulus sine patre, sine matre commemorans, figuraliter refert ad Christum . Est enim ipse Deus et homo iehsu Christus solus de Patre sine matre genitus per diuinitatem, ipse de matre sine patre per humanitatem.  Ipse quoque est eternus sacerdos, cui Dauid propheta ait in psalmis: Tu es sacerdos in eternum secundum ordinem Melchisedech . Aeternus sacerdos dicitur Christus secundum ordinem Melchisedech, scilicet propter mysterii sacramentum, quod ipse Christianis, id est omni Ecclesie sue celebrare precepit, ut non secundum Aaron pecudum uictimas, sed oblationem panis et uini, id est corporis et sanguinis eiusdem Domini nostri Iesu Christi sacramentum in sacrificio offeramus. Quod  uero patriarcha magnus decimas omnis  substantie sue Melchisedech sacerdoti post benedictionem dedit , sciens spiritualiter melius sacerdotium futurum in populo gentium quam leuiticum, sciens etiam quod Isrel de ipso erat nasciturum futurumque, ut sacerdotium Ecclesie habens preputium benediceret in Abrahe circumcisione sacerdotium Synagoge. Qui enim benedixit, maior est, quam cui benedicitur . Unde et sacerdotes ex semine Abrahe nati, fratres benedicebant, id est populum Isrel, quibus ipse populus decimas secundum legis mandatum dabat, uere ut maioribus et eminentioribus suis. Nomen autem ipsum, scilicet Melchisedech, rex pacis et iustitie interpretatur. Quod bene refertur ad Christum qui, post resurrectionem suam ascendens in celum, sedet  in dexteram Dei Patris, et pontifex factus est in eternum. Ipse est enim rex pacis, quia per ipsum reconciliamur Deo Patri. Ipse est etiam rex iustitie, quia ipse ad hoc uenit, ut discerneret sanctos ab impiis. Idem quoque unus sacerdos est et rex, quia pro redemptione omnium hostiam Deo Patri seipsum obtulit, et uerus rex in presenti seculo populum suum regit, et in futuro iuste iudicabit.

Luce clarius constat, o Iudei, Christum uerum Dei Patris esse Filium, quem ab exordio mundi patriarche figuris et enigmatibus presignarunt, sancti prophete uenturum predixerunt, Apostoli et euangeliste iam uenisse et cum eis conuersatum esse manifeste predicauerunt. His auctoritatibus, o Iudei, patriarcharum scilicet figuris et enigmatibus,  legis testimoniis, prophetarum uaticiniis, Apostolorum atque euangelistarum uerissimis preconiis, Christianorum fides indubitanter ex omni parte roboratur, et uestre incredulitatis perfidia, qui Christum uerum Dei Filium esse negatis, omnino conuincitur. ueteris itaque ac Noui Testamenti auctoritatibus ueraciter sibi testimonium perhibentibus, ceternum et consubstantiale Deo Patri uerbum de sinu eiusdem Patris sui ad redemptionem humani generis in uirgineum thalamum, hoc est in uterum uirginis misericorditer descendit, ibique humanam naturam, scilicet sanctam Ecclesiam, non phantastice, ut heretici mentiuntur, sed ueraciter misericorditerque sibi copulauit, quam postea  secundum eamdem humanitatem suo pretiosissimo sanguine redemit, eique ad Deum Patrem, a quo exierat post passionem suam ascendens, celestis patrie aditum reserauit, et eamdem humanam naturam in seipso ad Dei Patris dexteram collocauit. Hanc utique coniunctionem, qua Dei Filius sanctam sibi ecclesiam sine macula et ruga in sponsam adoptauit , si deuota mente credideritis, o Iudei, cum eiusdem Ecclesie filiis saluari poteritis; sin autem, ad animarum uestrarum salutem pertingere minime poteritis.

Sed, ut uera esse non dubitetis que dicimus, Abrahe patriarche et Sare coniugis ipsius historiam  ad memoriam reducamus; et quam perspicue in eis hec sacratissima castissimaque Christi et Ecclesie copula prefigurata fuerit attentius inspiciamus. Post subuersionem Sodome et Gomorrhe peregrinatus est Abraham in Geraris. Dixitque de Sara uxore sua: Soror mea est, timens ne moreretur propter illius pulchritudinem . Ideo Abraham tacuit  Saram uxorem, et dixit suam esse sororem, ne uidelicet se occiso ab alienis captiua possideretur, certus de Deo, quod eam uiolari non permitteret, sicut nec primum in Aegypto a Pharaone. Misit autem Abimelech rex Gerare, et tulit eam. uenit autem Deus ad Abimelech per somnium nocte, et dixit ei: En moriere propter mulierem quam tulisti; habet enim uirum. Abimelech uero non tetigerat  eam. Et ait: Domine, num gentem ignorantem et iustam interficies? Nonne ipse dixit mihi: Soror mea est; et ipsa ait: Frater meus est? In simplicitate cordis mei, et munditia manuum feci hoc . Abimelech itaque a Domino, ut dictum est, somno commonitus, non commaculauit eam, sed intactam marito reddidit. uerumtamen quis tunc in illo uiro, id est Abraham figurabatur, et cuius sit uxor, que in hac peregrinatione, atque inter alienigenas pollui non sinitur, ut sit uiro suo sine macula et sine ruga? In gloria quippe Iesu Christi recte uiuit Ecclesia, ut pulchritudo eius honor sit uiro suo, scilicet eidem Iesu Christo, sicut Abraham pro Sare pulchritudine inter alienigenas honorabatur. Cui  ait ipse celestis Sponsus in cantico spiritualis amoris: Tota pulchra es, amica mea, et macula non est in te . Ecclesie quippe pulchritudini, dignitati scilicet et sanctitati, merito reges offerunt munera, sicut Sare obtulit Abimelech, plus in ea mirans forme decus, quam amare potuit, uiolare non potuit. Est enim sancta Ecclesia Domino Iesu Christo in occulto uxor. Occulte quippe atque in abscondito spiritalis anima adheret uerbo Dei, ut sint duo in carne una, quod magis coniugii sacramentum in Christo et in Ecclesia commendat Apostolus . Proinde regnum terrenum, scilicet huius seculi, cuius figuram gerebant reges, qui Saram polluere ausi non sunt, non est expertum Ecclesiam, nec ipsam Ecclesiam Christi coniugem  esse cognouit, nisi cum uiolare tentauit. Diuino enim testimonio per fidem mysterio cessit; quia sancte Ecclesie fidem corrumpere nec uiolare preualuit. Terrenum itaque regnum in posterioribus regibus correctum, Christi coniugem, scilicet sanctam Ecclesiam, honorauit munere, quam in prioribus regibus corruptioni sue non ualuit subdere. Ait autem Abimelech ad Abraham: Quare illam dixisti sororem tuam esse? Cui dixit Abraham: uere soror mea est, filia patris mei; et non matris mee, et ideo accepi eam uxorem . Ac si Dei Filius de sibi coniuncta sancta Ecclesia apertius diceret; idcirco sancta Ecclesia est soror mea, filia  Patris mei, quia Deus Pater, cuius ego eternus sum filius, sibi eam per me adoptauit in filiam. Unde est illud Dauidicum: Ego dixi: Dii estis, et filii Excelsi omnes . Et Ioannes euangelista in Euangelio: Dedit eis potestatem filios Dei fieri his qui credunt in nomine eius, qui non ex sanguinibus neque ex uoluntate carnis, neque ex uoluntate uiri, sed ex Deo nati sunt . Filia est, inquit, patris mei et non matris mee, et idcirco accepi illam uxorem. Ac si aperte dicat: Reuera sancta Ecclesia est soror mea, qui per adoptionis gratiam, et per sacri fontis undam Dei omnipotentis Patris mei est filia. Et non est filia carnalis matris mee, id est Synagoge, que non spirituales Deo, sed carnales filios generat mundo. Quia igitur sancta  Ecclesia soror mea ueterem hominem exuit cum actibus suis, et me fideliter credit uerum esse Filium Dei Patris; iam non est filia Ade terreni patris, sed spiritalis Dei Patris. Primus ergo homo de terra plasmatus terrenos filios genuit; Dei Filius de sinu Patris ueniens, sibique humanam naturam coniungens, celestes effecit. Dicat itaque Deus et homo iehsu Christus de sancta Ecclesia sorore sua: Est, inquit, soror mea, filia Patris mei, et non filia matris mee, et ideo illam mihi uxorem accepi, quia non carnales, ut Synagoga generare consueuerat, sed spiritales filios gignit. Recte quippe Dei uerbum filiam Patris sui, scilicet sanctam Ecclesiam nouellam per gratiam, et non filiam matris sue, id est Synagogam per legis preuaricationem  uetustam sororem uocat; quia in hoc quod ipse Dei Filius pro redemptione mundi incarnari uoluit, non humane nature meritis, sed diuine gratie dono est ascribendum. Hanc quoque sanctam Ecclesiam ipse Deus et homo iehsu Christus per Salomonem ad dilectionem atque ad amorem suum prouocans, non tantum sororem, sed etiam sponsa inuocat, dicens: ueni in hortum meum, soror mea sponsa, miscui myrrham meam cum aromatibus meis . Cum ergo dicitur, de Patre esse sororem Christi Ecclesiam, non de matre, non de terrene generationis, que euacuabitur, sed gratie celestis, que in eternum manebit, cognatione commendatur; secundum quam gratiam genus  mortale ultra non erimus, accepta potestate, ut filii Dei uocemur et simus . Neque enim hanc gratiam de Synagoga matre Christi secundum carnem, sed de Deo Patre percepimus. Hanc uero cognationem terrenam uocans, in hac uita ubi omnes morimur, negare nos Christus docuit, non fateri, cum discipulis ait: Nec uobis dicatis patrem super terram: unus est enim Pater uester, qui in celis est . Quod uero Ecclesia cuius sit uxor, alienigenis occultatur; cuius autem sit soror, non tacetur; hec interim facile occurrit causa, quia occultum est et difficile ad intelligendum, quomodo anima uerbo Dei copuletur, siue misceatur; siue, quod melius et apertius dici potest, cum illud uerbum sit Deus, et anima sit creatura. Secundum  hoc enim sponsus et sponsa, uel uir et uxor, Christus et Ecclesia dicuntur. Quia uero cognatione sint fratres Christi, et omnes sancti, non consanguinitate terrena, sed gratia diuina, hoc est de Patre non de matre, affabilius dicitur et capacius auditur. Nam inter se omnes sancti per eamdem gratiam fratres sunt.

Credere itaque, o Iudei, indubitanter debetis, Dei Filium pro salute mundi de celis descendisse, sanctam Ecclesiam sibi sociasse, et ex ea spirituales filios ad eterne beatitudinis gaudia pertinentes, genuisse. Eamdem igitur sanctam Ecclesiam fideliter ingredi summopere elaborate, ut in eius spirituali utero ex aqua et Spiritu sancto renati, atque a cunctis peccatis emundati, inter filios Dei possitis  computari . Ipse est itaque uerus Dei uirginis Filius, o Iudei, qui sanctam sibi Ecclesiam castissimis amplexibus desponsauit, ex qua quotidie nouos infantes gignit, quos ad celestem patriam sine intermissione transmittit. De quo ipsa castissima omnium Christianorum mater sancta Ecclesia in Cantico spiritualis amoris exsultans, ait: Dilectus meus descendit in hortum suum ad areolam aromatis, ut pascatur in hortis, et lilia colligat . Dilectus Ecclesie, scilicet Christus, in hortum suum ad areolam aromatis descendit, quia Ecclesiam uisitans, ad eos maiori gratia uenit, quos sanctis operibus et uirtutum exemplis bone fame odorem ex se proximis emittere cognoscit. Sponsus Ecclesie Christus in hortis pascitur,  cum multarum animarum fructibus delectatur. Lilia colligit, quando perfectos quosque ab hac uita succidit. Sancta igitur Ecclesia, ut supra dictum est, in filiis suis Iesu Christo sponso suo fide iungitur, spe suspenditur, caritate conglutinatur, ut nichil extra Christum sponsum suum diligat, eumque sibi familiariter fide et spiritali amore inseparabilem teneat. Baptismum ergo Christi, o Iudei, intra eiusdem sancte Ecclesie gremium deuota mente in nomine sancte Trinitatis suscipite, ut cum fidelibus Christianis ad celestis patrie remunerationem feliciter possitis pertingere. Indubitanter itaque credere debetis, o Iudei, ipsum sancte Ecclesie sponsum Iesum Christum, uerum  Dei Patris et uerum uirginis matris esse Filium, et cum eodem Patre et Spiritu sancto unum naturaliter esse Deum omnia continentem, omnia regentem, omnia gubernantem, omnia disponentem et circumplectentem. Ipsum ante omnia secula Deus Pater ex seipso ineffabiliter genuit; ipsum incorrupta uirgo tempore gratie, obumbrante eiusdem altissimi Patris sui uirtute de Spiritu sancto conceptum sine peccato, et sine dolore, imo cum summa exsultatione et letitia peperit, ipsum Deus Pater post triumphum uictoriosissime passionis et resurrectionis omnium regum principem constituit, et super omne quod creatum est, in dextera sua exaltauit. Et ne dubitetis ita esse, ut dicimus, o Iudei, qui illum usque hodie proteruo spiritu  uerum Deum esse negatis, Dauid fidelis testis, ex cuius semine secundum carnem ipse processit, accedat, et quid Deus Pater de illo antequam de uirgine nasceretur, predixit, in medium proferat. Dic, sancte Dauid, dic de Christo, quod reuelante Spiritu sancto didicisti; ut inimici ueritatis Iudei tuo uerissimo testimonio conuicti, mortifere obstinationis incredulitatem a cordibus suis abiiciant, ipsumque Ecclesie fidelissimum sponsum uerum Deum esse credant.

Dic ergo, sancte Dauid, quid Deus Pater de illo predixerit. Ego, inquit, primogenitum ponam illum excelsum pre regibus terre . Ac si apertius Deus Pater de eodem unigenito Iesu Christo Filio suo diceret: Ego ponam, id est constituam  illum primogenitum pre ceteris hominibus, quos honore sublimaui, et excelsum ponam illum pre regibus terre; quod iam totum in eius resurrectione atque ascensione completum est. Et quia hec potestas non est temporalis sed eterna, subiiciens, ait: Seruabo illi in eternum misericordiam meam, uidelicet cum perpetua data est ei potestas in celo et in terra , et testamentum meum fidele ipsi; quia quecunque de eo per prophetas predicta fuerunt, integre in eo completa sunt; uel testamentum, id est promissio eterne hereditatis, est fidele ipsi, quod eiusdem testamenti est mediator, id est signator, et fideiussor, et testis. Sequitur: Et ponam in seculum seculi semen eius,  id est Christianum, et thronum eius sicut dies celi. Thronus regum terre est, ut dies terre qui transeunt; sed dies celi semper presentes sunt, ubi est thronus eiusdem Filii Dei et uirginis in eternum.

Luce clarius constat, o Iudei, Iesum Christum uerum Deum esse, quem Deus Pater excelsiorem constituit pre cunctis regibus terre. Aperte constat quia, si uerus Deus non esset, nequaquam illi Deus Pater omnem potestatem in celo et in terra dedisset, nec illius thronum sicut dies celi, id est in eternum super omne quod creatum est, exaltasset. In hoc igitur quod illum Deus Pater primogenitum uocat, non creaturam, ut uos blasphemando mentimini, o Iudei, sed Creatorem esse aperte demonstrat. In hoc uero quod illum pre cunctis regibus  terre excelsiorem constituit, manifeste eum pro salute hominum passum fuisse, a mortuis resurrexisse, celum ascendisse, et in dextera sua illum exaltasse, ostendit. In hoc etiam quod subiungit, semen eius in eternum manebit, plane demonstrat euangelicam Christi doctrinam ab eo per uniuersum mundum in cordibus audientium disseminari, cum multiplicato animarum fructu ad celestem patriam perueniri, et usque in finem mundi, sicut traditiones Phariseorum mutate sunt, non mutari. Nam et in hoc quod Deus Pater thronum eius, sicut dies celi ponere se dicit, aperte illum uerum Deum esse, eique omne iudicium dedisse  ostendit.  Supradicto ergo testimonio, o Iudei, Deus Pater Iesum Christum Filium suum uerum Deum esse euidenter demonstrat, et uos qui illum proterua mente negatis, falsos testes esse manifestissime comprobat. Timeo satis, o Iudei, et ualde pertimesco ne propter incredulitatis uestre obstinationem celestis patrie perdatis habitationem. Quia ipsum Deum et hominem Iesum Christum sine causa cruci affixistis, idcirco de terra promissionis estis expulsi, et per uniuersum mundum sine honore dispersi, contumeliis, diuersisque iniuriis affecti. Timeo itaque ne, sicut propter sacratissimum eius sanguinem, quem super uos et super filios uestros expetistis, crudeliterque effundi fecistis, ab Ierosolymis expulsi estis; ita propter  incredulitatem uestram ab hereditate celestis patrie extorres sitis. Procul dubio si in incredulitate hac permanseritis, meisque salutaribus monitis obtemperare nolueritis, eiicietur Agar cum Ismele filio suo , id est Synagoga cum omnibus uobis, a portione seminis Abrahe, a societate uidelicet filiorum Dei, id est Christianorum, et ab hereditate celestis patrie. uerumtamen, si placet, uerax illius temporis historia in medium proferatur, et spiritaliter exposita, ad eruditionem omnium nostrum, quid dicat, omnes insimul attentius audiamus.

 Iam centenarius erat Abraham, quando ei Sara uxor sua genuit filium, quem uocauit Isaac. Hunc cum uidisset mater ludentem cum Ismele,  dixit ad Abraham: Eiice ancillam et filium eius: non enim heres erit filius ancille cum filio meo Isaac . Nunc igitur querendum est cur antea Sara uoluit maritum de ancilla filium suscipere, aut cur nunc cum matre iubet a domo expelli? Quod, ut credimus, non zelo fecit accensa, sed mysterio prophetie compulsa. Agar quippe secundum quod dicit Apostolus, in seruitute generauit Iudeorum populum. Sara uero libera populum genuit, qui non secundum carnem, sed in libertate uocatus est, qua libertate uocauit eum Christus . Hoc igitur mysterio prefigurabatur Iudaicum populum in seruitutem peccatorum generatum, in domo Sare, id est in Ecclesia non manere  in eternum, nec esse heredem uel consortem cultoribus Christi; nec cum filio nobili, hoc est cum fideli populo regnum celestis glorie possessurum. Cum igitur Abraham eiiceret Agar de domo sua, accepit panes et utrem aque, et dedit illi, et imposuit humero eius infantem, et dimisit eam. Exiens autem Agar errauit per solitudinem Bersabee. Cumque morientem filium siti proiecisset sub arbore, apparuit ei angelus Domini, et demonstrauit fontem aque, et potauit filium suum . Quid hoc significat, o Iudei, quod exiens Agar infantem imposuit humeris suis, nisi quod uos, o insipientes et maligni, tunc ceruicem Synagoge matris  uestre grauastis, quando de Iesu Christo Dei et uirginis filio sine reuerentia Pilato clamastis: Sanguis eius super nos et super filios nostros?  Panes uero hoc indicabant, quod uetus sacerdotium panes propositionis sicut ferret et offerret, sic eis uesceretur. Uter uero aque, qui defecit, uestram, o Iudei, significabat purificationem defectiuam, siue doctrinam uestram carnalem in pelle mortua clausam, id est in carne ueteris hominis preuaricationis sententia damnatam, que nec refrigerium prestat, nec sitim satiat, sed estu tepida uomitum generat. Quod uero errat Agar in solitudine cum filio suo Ismele, significat incredulam Synagogam cum filio suo, scilicet cum populo iudaico, id est cum omnibus uobis, o Iudei, expulsam de terra sua sine  rege, sine lege, sine sacerdotio, sine altari et sine sacrificio, in toto orbe errare, et uiam, que Christus est, penitus ignorare. Quod autem filius Agar siti afflictus mori incipiebat, uos Iudeos preuaricatione legis, et incredulitate mentis languidos significabat, nullam spiritalem purificationem habentes. Quod uero filium morientem siti sub arbore proiecit, et demonstrante angelo aspexit fontem, presignabat quosdam ex uobis, o Iudei, ad umbram ligni crucis Christi olim refrigerium eterne salutis consecutos. Quod puer plorans clamabat, et exaudiuit eum Dominus, et sic demonstrante angelo aspexit fontem, illos prefigurabat, qui ex Iudeis ad Christum conuertuntur, ac flentes retro actos errores exaudiuntur, reseratisque eorum cordium  oculis, uident fontem aque uiue, id est Christum Filium Dei, qui dicit: Qui  credit in me, sicut dicit Scriptura, fiet in eo fons aque salientis in uitam eternam. Et iterum: Si quis sitit, ueniat ad me, et bibat; flumina de uentre eius fluent aque uiue. Unde Ismel exauditio interpretatur. Angelus autem ipse figuram gerebat Elie, per quem Iudaicus populus circa finem mundi crediturus est, sicut per Malachiam prophetam Dominus dicit: Ecce ego mittam uobis Eliam, qui conuertat corda patrum in filios , etc. uerum quod statim uocauit angelus Domini Agar, dicens: Surge, tolle puerum, quia in gentem magnam faciam eum , significat ipsum populum Iudeorum copiosum futurum  late generatum; siue quod qui ex eis Christo essent credituri, celestis regni gloriam erant consecuturi. Quod autem eumdem angelum, qui loquebatur ad Agar, prius angelum fuisse Scriptura demonstrat, deinde illum uocat Deum, Filium Dei fuisse credendum est, qui per legem et prophetas semper locutus est. Qui ideo angelus uocatur, quia Dei Patris uoluntatem hominibus nuntiat. Ubicunque in tota serie ueteris Testamenti angelus missus legitur, non Deus Pater, nec Spiritus sanctus intelligitur.  Nusquam enim Deum Patrem missum fuisse legimus. De quo Deum Patrem Isrelitico populo dixisse legimus: Ego  mittam angelum meum in precursum tuum, et occidam omnem populum, ad quem ingredieris. Et iterum: Obserua et audi uocem meam, et inimicus ero inimicis tuis, et precedet te angelus meus.

Aperte ostensum est uobis, o Iudei, quam perspicue Ismel cum matre sua Agar Iudaicum populum matremque eius Synagogam prefigurauerit, et qualiter cum ea a portione seminis Abrahe et Sare, id est a consortio filiorum Dei et sancte Ecclesie eiectus sit. Alio itaque interprete super hac re non indigetis; quia, ut propriis cernitis oculis sicut in eis prefiguratum fuit, sic eueniet uobis. Eiectus est  Ismel cum matre sua Agar a domo, et ab hereditate Abrahe et Sare; eiecti estis et uos, o Iudei, cum matre uestra Synagoga a communione sacramentorum Ecclesie, et a societate electorum Dei. Sed iam quid angelus ad Agar dixerit, audiamus. Quid hic agis, Agar? Que respondit: A facie domine mee Sarai ego fugio . Fugit Agar a facie Sarai domine sue; fugitis et uos, o Iudei, a facie sancte Ecclesie. Longe quippe a domo Abrahe, id est a sancta Ecclesia receditis, cum superba mente Christi Euangelium, et Ecclesie sacramenta suscipere renuitis. In hoc nimirum a sancte Ecclesie sinu procul receditis, quod catholicam, id est uniuersalem fidem, et baptismum Christi deuota mente recipere contemnitis. Nolo uos lateat, o  inimici ueritatis Iudei, quod idcirco uos sancta Ecclesia de infidelitatis cordium uestrorum duritia aspere increpat, quia uos electorum Dei agminibus consociari desiderat. uos autem non solum illius salutarem doctrinam recipere non uultis, sed quod uobis est damnabilius, uituperando, blasphemando, mendacissima uerba iactando cum Synagoga matre uestra a facie illius longe receditis. Sed quid angelus ancille Sarai, id est matri uestre Synagoge dixerit, o Iudei, non uos pigeat audire. Reuertere, inquit, et humiliare sub manu Sarai domine tue. Ac si apertius ipse angelus, qui ueraciter Dei et hominis Iesu Christi figuram gerebat, Synagoge matri uestre diceret: Reuertere, o gens Iudaica,  que uere sine consilio es, et sine spiritali prudentia, tandem reuertere et humiliare sub manu domine tue, scilicet sancte Ecclesie, omnipotentis Iesu Christi sponse. Quasi diceret: O gens Iudaica, humiliare sub manu sancte Ecclesie, euangelicam scilicet doctrinam fideliter auribus percipe corde assidue meditare, sanctis operibus perfice, bene uiuendo imple, carnalis legis obseruantiam sperne, baptismum intra eiusdem sancte Ecclesie gremium in nomine sancte Trinitatis, Patris uidelicet  et Filii et Spiritus sancti, humiliter fideliterque suscipe, transacte uite scelera et delicta Deo, et Ecclesie sacerdotibus cum lacrymis confitere, penitentiam tibi ab eis iniunctam humiliter suscipe, summa cum deuotione implere stude, ut per eumdem Dei uirginisque Filium, qui ueraciter uia, ueritas et uita  est, ad eterne uite gaudia, quam eumdem Deum hominemque Iesum Christum negando perdidisti, possis pertingere. Reuertere, inquit angelus, Agar, ad Sarai dominam tuam, et humiliare sub manu illius. Ac si apertius diceret: O Iudei, Synagoge filii, reuertimini ad sanctam Ecclesiam dominam uestram, que reuera spiritalium uirtutum meritis, puritate fidei et pietatis domina uestra est; et ipsius regimini uos ipsos humiliter  subiicite; illi in omnibus obedientes estote, eiusque doctrinam deuota mente suscipite; quatenus filiorum illius collegio fideliter sociati, ad paradisi iucundam, imo iucundissimam amenitatem, Christo duce, mereamini peruenire. Et ut pro certo sciatis, o inimici ueritatis Iudei, quia nisi uos ipsis fideliter humiliterque ecclesiasticis sacramentis subdideritis, nequaquam saluari poteritis; qualiter sancta Ecclesia per Salomonem Synagogam matrem uestram cum omnibus filiis suis, ut ab infidelitate recedat, et ad catholicam fidem quantocius conuertatur, admoneat, hortamur ut patienter audiatis.

Reuertere, inquit, reuertere, reuertere, reuertere, ut intueamur te . Sunamitis quippe captiua  interpretatur. Ad hoc nimirum Synagoga mater uestra, o Iudei, ab Ecclesia uocatur, ut a diaboli laqueis resipiscat, quibus ad ipsius uoluntatem captiua tenetur, et ad Iesum Christum Redemptorem mundi fideliter credendo reuertatur. Nimium enim compatitur sancta Ecclesia uestris miseriis, ideoque, ut ad catholicam fidem reuertamini, indesinenter ad Deum preces fundit pro uobis. Multum etiam condolet uobis, eo quod sine altari, sine sacrificio, sine lege, sine rege et sine pastore, id est sine summo pontifice Christo, per quatuor munti partes dispersi estis. Egrediatur itaque Sunamitis, id est Synagoga de diaboli captiuitate cum omni prole sua, et reuertatur ad sanctam matrem Ecclesiam,  et de transacta infidelitate dignam accipiat penitentiam; ut non cum infidelibus pereat, sed cum eiusdem sancte Ecclesie filiis eternam possideat uitam.

Indubitanter igitur credite, o Iudei, quod iehsu Nazarenus uerus homo est, et uerus Deus, quem Deus Pater in hunc mundum misit ad redimendum humanum genus. Ipsum, ut sepe dictum est, quem Deus Pater ante omnia secula ex se ipso genuit; ipsum sancti patriarche de uirgine nasciturum figuris et enigmatibus preostenderunt; ipsum prophete Spiritu sancto edocti uenturum predixerunt; ipsum sancti apostoli et euangeliste iam uenisse, manifeste predicauerunt.



§ XIII.---

Patriarcha Ne suis operibus Christum prefigurauit. Nam, sicut Ne, nec qui cum eo erant, saluari nisi per arcam periculo diluuii poterant; ita nec humanum genus nisi per baptismum et sacramenta passionis: imo prefigurat pro salute hominum eum passum, crucifixum, a filio Cham derisum. Sem et Iapheth operientes patris nuditatem benedicuntur; maledicitur Cham. Dei uirginisque Filium pro redemptione humani generis passum Isaac immolatio prefigurat. Admonet Iudeos ut, sicut asinus semper stimulo indiget et palea, timore eterne damnationis quasi stimulo incitati, tarditatem et asininam pigritiam expellant, et desiderio eterne remunerationis fidem percipiant.

 Moneo igitur uos, o Iudei, qui illum superba mente iam uenisse negatis, ut quam perspicue ipsum Dei et uirginis Filium patriarcha Ne in  suis operibus prefigurauerit solerter audiatis. Ne quippe requies interpretatur. Ipse etiam Deus et homo iehsu Christus de se ait: Discite a me, quia mitis sum et humilis corde, et inuenietis requiem animabus uestris . Solus iustus inuenitur Ne in generatione illa, cui committuntur septem anime in una arca, et solus sine peccato inuenitur Christus in tota generatione humana, cui septem Ecclesie propter septemplicem spiritum illuminantem, a Deo Patre in una Ecclesia, ne cum hoc mundo pereant, condonantur. Lignum quippe et aqua quibus Ne a periculo mortis liberatur, crucem Christi et baptismum designant. Sicut ergo Ne cum suis per aquam et lignum saluatur, sic familia Christi per baptismum et passionem crucis  a damnatione perpetua eripiuntur. Arcam construxit Ne de lignis imputribilibus; Ecclesia constructa est a Christo ex hominibus in eternum uicturis. Arca enim illa sanctam Ecclesiam prefigurabat, que in fluctibus huius mundi, id est in periculis et pressuris natat.

Manifeste itaque patet, o Iudei, quia, sicut Ne et qui cum eo erant, saluari nisi per arcam a periculo diluuii non poterant, sic humanum genus nisi per baptismum et sacramenta passionis et resurrectionis Christi a seruitute hostis antiqui et ab eterno interitu nequaquam poterat liberari. Si ergo eternam damnationem uultis euadere, et cum Ecclesie filiis ad celestem patriam pertingere, oportet  uos Deum Patrem et Filium et Spiritum Sanctum unum et uerum Deum esse credere, et in nomine eius baptismum in remissionem peccatorum summa cum deuotione suscipere. Pro certo itaque sciatis, nec omnino dubitetis, o Iudei, quia nisi credideritis, et baptizati fueritis, saluari minime poteritis .

Ut etiam de Christo, quod uerus Deus sit, amplius non dubitetis, sed firmiter illum, o Iudei, uerum Dei Filium esse credatis; iterum qualiter patriarcha Ne ipsum Deum et hominem Iesum Christum pro salute hominum passum, crucifixum, et a patribus uestris procaciter derisum prefigurauerit, moneo ut patienter audiatis  . Ne itaque  post diluuium plantauit uineam, et ex illa uinum bibens inebriatus est, et nudatus iacuit in tabernaculo suo . Inebriatus est Christus, cum propter peccata nostra passus est. Nudatus est, cum crucifixus est in tabernaculo suo, id est in medio gentis sue. uidens namque Cham nuditatem Ne patris sui, derisit eum. Sic et Iudei uidentes mortem Christi subsannauerunt illum, dicentes: Alios saluos fecit, seipsum non potest saluum facere . Sem uero et Iapheth, cognita nuditate patris, posuerunt uestimenta super dorsa sua, et intrantes auersi operuerunt nuditatem patris. Sem namque et Iapheth duo sunt populi ex circumcisione et preputio in Christum credentes. Cognita ergo nuditate patris, scilicet uidentes passionem  Saluatoris, posuerunt uestimenta sua, uidelicet rememorati sunt sacramenta Scripturarum, et operuerunt nuditatem patris, id est honorauerunt passionem Christi. uestimentum enim sacramentum significat. Dorsa uero memoria est preteritorum; quia passionem Christi transactam celebrat Ecclesia, non adhuc exspectat futuram. Tunc enim passionem Christi uelamento tegimus, cum illam sacramento honoramus. Sem primus frater sanctos apostolos et eos, qui ex Iudeis primi crediderunt, significabat. Iapheth uero ultimus frater illorum, qui ex gentibus credituri erant, et eorum, qui circa finem mundi, predicantibus Enoch et Elia, ex Iudeis ad Christum conuertendi sunt, typum tenebat. Cum uero medius  frater, id est impius Iudeorum populus, qui ideo medius, quia nec primatum apostolorum tenuit, nec ultimus in gentibus credidit, nuditatem patris uidit, quia in necem Domini Saluatoris consensit, et nuntiauit fratribus foras; quia per ipsos Iudeos manifestatum est, quod erat in prophetia secretum.

Fit ergo Cham seruus fratrum suorum, sicut estis, o Iudei, usque hodie serui Christianorum. uos legem et prophetas baiulatis, sed ea que legitis, carnaliter intelligitis, ideoque ad ueracissimam ueritatem, que Christus est, peruenire minime poteritis. Nos uero legis et prophetarum Scripturas libenter legimus; et quia in eis non carnalem, sed spiritualem  sensum querimus, idcirco Iesum Christum Dei et uirginis Filium prenuntiatum, natum, passum, resuscitatum, et in Dei Patris dextera exaltatum, in eisdem ueteris et Noui Testamenti sanctis Scripturis aperte inuenimus.

Interea uos moneo, o Iudei, ut libenter audiatis quam feliciter isti duo fratres, qui patris nuditatem reuerenter operuerunt, a patre benedicuntur. Benedictus Dominus Sem, sit Chanaan seruus eius. Dilatet Dominus Iapheth, et habitet in tabernaculis Sem . Iste Sem maior natu est, ex quo patres, patriarche scilicet et prophete et Apostoli,  generati sunt. Iapheth autem pater gentium est, ex quo sancta Ecclesia Christo collecta est. Iapheth iste latitudo interpretatur. Cham medius filius, qui interpretatur calidus, tanquam ab utroque discretus, nec in primitiis Isrelitarum, nec in plenitudine gentium permanens significat non solum incredulos Iudeos, sed etiam calidos hereticos non spiritu sapientie, sed impatientie, qui sanctorum pacem sua heresi solent perturbare. uel aliter:  Cham ex presagio futuri calidus cognominatur. Posteritas enim eius eam terre partem possidet, que uicino sole calentior est. Unde et Aegyptus usque hodie Aegyptiorum lingua Cham dicitur. Cham igitur in filio suo maledictus est, tanquam in fructu suo, id est in opere suo. Unde et ipse filius  eius Chanaan conuenienter interpretatur motus eorum, quod quid est aliud quam opus eorum? Iapheth habitat in tabernaculis Sem, quia iustificabitur sancta Ecclesia in domo legis et prophetarum. Quod peccante Cham posteritas eius damnata est, significat quod plebs Iudaica, que Deum et hominem Iesum Christum crucifixit, equam in filiis penam damnationis sue transmisit, dicens: Sanguis eius super nos, et super filios nostros .

Manifeste utique patet, o Iudei, uos idcirco maledictos esse cum Cham filio Ne, quia nuditatem, id est passionem Patris uestri, scilicet Dei et hominis Iesu Christi, quam pro uestra ac totius mundi salute misericorditer sustinuit, non reuerenter  operuistis, id est non fideliter credendo honorastis, sed conuiciando et improperando derisistis. Benedicti uero sunt a Deo Sem et Iaphet, id est populi Christiani, qui nuditatem, id est passionem et mortem Iesu Christi Redemptoris sui uidentes non illum flagellis cesum, crucifixum, mortuum et sepultum uituperando derident; sed iam ueraciter resuscitatum, et in Dei Patris dextera collocatum summa cum deuotione uenerantur et adorant, et cum Deo Patre et Spiritu sancto unum ac uerum Deum esse credunt. Quia igitur uos illum, o Iudei, deridendo spreuistis, ideo eisdem populis Christianis in captiuitatem per uniuersum mundum traditi estis. Si ergo uultis a temporali et  eterna seruitute liberari, et cum Iapheth, id est cum populo Christiano in tabernaculis Sem, hoc est in fide patriarcharum et prophetarum dilatari, qui Christum ad redemptionem mundi uenturum uerum Deum et uerum hominem esse euidentissimis figuris preostenderunt, ac uerissimis oraculis predixerunt, oportet uos ipsum indubitanter a Deo Patre missum fuisse et mundum iam redemisse credere. Dilatatur enim Iapheth, id est populus Christianus in tabernaculis Sem, cum patriarcharum opera et prophetarum dicta spiritualiter intelligit. Ac per hoc fidem catholicam ueteris Testamenti  auctoritatibus corroborat, et irrefragabiliter munit. Sed si in fide catholica, o Iudei, tot patriarcharum figuris sibi conuenientibus, tot prophetarum uaticiniis, quod Christus uerus Deus et uerus homo sit, apertissime concordantibus, nondum confirmati estis, sed adhuc dubietatis scrupulus residet in mentibus uestris  , quam perspicue ipsum Dei et uirginis Filium pro redemptione humani generis passum Isaac prefigurauerit, quando illum pater suus Abraham ligatis manibus et pedibus in altaris ara super struem lignorum Domini precepto imposuit, gladium arripuit, et ut illum immolaret, manum cum gladio erexit. Historiam itaque illius temporis, o Iudei, si placet, ad memoriam reducamus; et qualiter Isaac Iesum Christum  a Deo Patre missum, et pro mundi redemptione eidem Deo Patri oblatum presignauerit, diligenter simul inspiciamus. Ait enim Deus ad Abraham: Tolle filium tuum unigenitum quem diligis Isaac, et uade in terram uisionis, atque offeres eum ibi in holocaustum super unum montium, quem monstrauero tibi. Igitur Abraham de nocte consurgens, strauit asinum suum, ducens secum duos iuuenes et Isaac filium suum. Dixitque ad pueros suos: Exspectate hic cum asino: ego et puer illuc usque properantes, postquam adorauerimus, reuertemur ad uos   . Abraham itaque, ut dictum est, iubetur immolare Isaac filium suum. Ille autem obtemperans Deo strauit asinum, imposuit ligna, seruos suos cum asino  longe reliquit, solus cum filio montem ascendit, triduo ad locum peruenit. Isaac uero antequam ueniret ad locum sacrificii, ipse sibi immolandus ligna portauit. Deinde Abraham gladio armatus, et iam pene ut feriret, admonitus fuit ut parceret, et non tamen sine sacrificio, uel sine sanguine fuso recedit. Apparens itaque aries in uepribus herens cornibus immolatur, peragiturque sacrificium. Abraham quippe pater excelsus interpretatur. Quis itaque in Abraham, ut dictum est, illa immolatione figurabatur, nisi Deus Pater excelsus? Quis in Isaac, nisi Christus? Nam sicut Abraham unicum et dilectum filium suum Deo uictimam obtulit, ita Deus Pater unigenitum Filium suum pro nobis passioni tradidit. Et, sicut Isaac ligna portauit, in quibus  erat imponendus, ita et Christus gestauit in humeris suis lignum crucis sue, in quo erat crucifigendus.

Audistis, o Iudei, quam manifeste Deus et homo iehsu Christus, quem uos perfido corde hactenus negatis, et polluto ore blasphematis, in sanctorum patriarcharum operibus prefiguratus fuerit; quamque humiliter Deo Patri usque ad mortem obediens exstiterit, et pro humani generis redemptione secundum humanitatem, quam de incorrupta uirgine sine peccato accepit, quanta pertulerit: audite  etiam quam aperte in ipsa eadem historia cordis uestri malitia, et incredulitatis duritia preostensa fuerit. Moneo igitur uos, o Iudei, ut silenter audiatis quid Abraham dixerit duobus seruis suis. Exspectate hic cum asino, inquit, ego et puer illuc usque properantes, postquam adorauerimus, reuertemur ad uos. Duo autem Abrahe serui in uia cum asino relicti, et ad locum sacrificii non perducti uos prefigurabant, o insensati Iudei, qui cum matre uestra Agar, id est cum Synagoga sub lege seruiliter uixistis, et non spiritualiter, sed carnaliter legem et prophetas intellexistis, ideoque ad locum sacrificii non accessistis, hoc est ad animarum uestrarum salutem per Christi passionem non peruenistis. Illi quippe ad locum sacrificii perueniunt,  qui passionem Christi in lege et prophetis prenuntiatam intelligunt; et non futuram, sed iam pro mundi redemptione olim celebratam fuisse firmiter credunt. Cur autem duo serui Abrahe cum asino, id est cum stultitia et cecitate mentis procul a loco sacrificii remanserunt, nisi quia uos, o Iudei insensati et ceci, in duas partes eratis diuidendi, et a Deo recessuri, atque idolis seruituri? In asino enim uestra stultitia et recalcitratio apte intelligitur, qua semper diuinis preceptis recalcitrastis; quia etsi Deum cognouistis, ipsum tamen uilipendendo dereliquistis, et culturam illi debitam idolis exhibuistis; quapropter omnibus sub celo nationibus in seruitutem traditi estis. Quod Moyses in spiritu preuidens, et de futuro quasi iam de preterito  loquens, dicebat: Incrassatus est dilectus, et recalcitrauit; incrassatus, impinguatus, dilatatus . Et adiecit: Dereliquit Deum factorem suum, et recessit a Deo salutari suo . Manifestum est itaque, o Iudei, quod idcirco locum et gentem perdidistis, quia Deum et Creatorem uestrum superba mente dereliquistis. Hoc itaque, ut iam dictum est, duo serui, qui cum asino remanserunt, prefigurabant; quia Iudei in duas partes a se inuicem separandi erant, quod Salomone peccante factum est. Domus enim Isrel a domo Iuda recessit. Quibus etiam frequenter per prophetas dicitur  : O auersatrix Isrel, o preuaricatrix Iuda, quam grauiter in Deum peccastis adorando  idola. Asinus autem ille, o Iudei, uestram insensatam presignabat stultitiam. Ista quoque insensata stultitia futura gestabat sacramenta, et tamen que gestabat, ignorabat. Quod autem Abraham iuuenibus ait: Exspectate hic cum asino, et postquam adorauerimus, reuertemur ad uos, apostolum Paulum in medium introducamus, et quid nobis dixerit diligenter attendamus. Cecitas, inquit, ex parte contigit in Isrel, donec plenitudo gentium intraret, et sic omnis Isrel saluus fieret . Quid est cecitas? uidelicet exspectate hic cum asino. Ut plenitudo,  inquit, gentium intraret, hoc est postquam adorauerimus, scilicet ubi sacrificium crucis Dominice fuerit impletum, et per omnes gentes predicatum, hoc est ut plenitudo gentium intraret. Et quid est, reuertamur ad uos? Tunc uidelicet Isrel saluus fiet. Triduum autem illud, in quo uenerunt ad locum immolationis, tres mundi etates significat: unam scilicet ante legem, aliam sub lege, tertiam sub gratia. Ante legem, ab Adam usque ad Moysen; sub lege, a Moyse usque ad Ioannem: inde iam a natiuitate Christi usque nunc, et quidquid restat usque in finem mundi, dies tertius gratie est. In qua tertia etate quasi post triduum sacramentum sacrificii completum est. Deinde Isaac ligatus in altari ponitur, et Dominus in ligno suspensus  cruci affigitur. Sed illud quod figuratum est in Isaac, transiectum est in ariete. Quare? Quia Christus propter simplicitatem ouis est. Ipse enim est filius, ipse est et aries. Est filius, quia natus; est et aries, quia immolatus. Sed quid est, quod in uepribus herebat aries? Crux namque cornua habet; sic enim duo ligna compinguntur in se, ut speciem crucis ostendant; unde scriptum est de illo: Cornua in manibus eius . Cornibus ergo herens aries Christum crucifixum prefigurabat; uepres autem spine sunt. Spine ergo iniquos et peccatores significabant, qui Deum et hominem Iesum Christum in cruce suspenderunt. Inter spinas itaque peccatorum uestrorum, o insipientes et  maligni Iudei, Deum et Dominum uestrum carne indutum suspenditis, sicut ipse per Ieremiam prophetam de uobis conqueritur, dicens: Spinis peccatorum suorum circumdedit me populus hic.

Aperte igitur ostensum est uobis, o Iudei, quam euidenter sancti patriarche ante legem Christum de uirgine nasciturum, pro salute hominum passurum, die tertia resurrecturum, celum ascensurum, et in nouissimo die uiuos et mortuos iudicaturum, peractoque iudicio fidelibus suis eternam felicitatem largiturum prefigurabant. Satis est itaque, o Iudei, quod iamdiu cum asino exspectastis, scilicet cum stultitia incredulitatis remanentes cum Abraham et Isaac ad locum sacrificii non peruenistis, Deum uidelicet et hominem Iesum Christum  pro redemptione humani generis passum usque in hodiernum diem credere renuistis. Necesse est ergo ut, relicto asino ad locum sacrificii, quantocius properetis, hoc est ut incredulitatis uestre stultitiam atque duritiam ab animo pellentes, Dei et uirginis Filium pro salute hominum passum fuisse firmiter credatis; sacrosanctam Ecclesiam omnium fidelium matrem fideliter credendo intretis, eiusque sacramenta, baptismum uidelicet et cetera Christiane religionis mysteria cum omni reuerentia et deuotione suscipiatis, ut non cum incredulis ad eternam damnationem, sed cum eiusdem sancte Ecclesie filiis ad eternam pertingere  beatitudinem possitis. Nolite ergo in uestra malitia perseuerando fieri sicut asinus et mulus, quibus non est intellectus ; quia si Iesum Christum uerum Deum et uerum hominem esse, atque ad redemptionem humani generis a Deo Patre missum fuisse non credideritis, ad animarum uestrarum salutem peruenire nequaquam poteritis. Asinus semper stimulo indiget et palea. Timore itaque eterne damnationis, quasi quodam stimulo incitati tarditatem et asininam pigritiam a cordibus uestris expellite; et iterum desiderio eterne remunerationis ad suscipiendam ueram fidem prouocati, magistrorum Ecclesie regimini uos ipsos deuota mente subiicite; alioquin post hanc uitam in sinibus Abrahe, Isaac et Iacob minime poteritis  requiescere. Saluari enim nequaquam poteritis, nisi illorum magisterio uos humiliter subdideritis.



§ XIu.---

In Iacob et Esau operibus Iudeorum reprobatio, et Christianorum electio prefigurate erunt. Iacob benedictio, que Iudeis est ablata, diuina prestante gratia, Christiano populo est collata. Gentilis populus aliquando non Dei populus, nunc uero Dei populus. Desiderio Christiano optans animarum salutem, subiungit utile consilium, ut primogenita, que pro temporalibus oleum uendiderunt, recuperare possint; et eterni Patris benedictione, qua priuati sunt, participes fieri.

Pro certo habeatis, o Iudei, qui Christum uerum Deum et uerum hominem esse negare ausi estis, quod uobis silentium non tribuam, nec quietos uos esse permittam, quousque coram Deo et hominibus  uerissimis sanctarum Scripturarum testimoniis falsos testes esse omnimodis conuincam.

Ad corroborandam igitur fidem catholicam, et uestram mendacissimam perfidiam conuincendam, antiquorum Patrum historias libenter ad medium deducam. Moneo igitur uos ut solerter audiatis quam aperte in Iacob et Esau operibus uestra reprobatio, et Christianorum electio prefigurate fuerint. Sic enim in libro Genesis legitur: Cum esset Isaac annorum quadraginta, duxit uxorem nomine Rebeccam, filiam Bathuelis Syride Mesopotamia, sororem Laban. Deprecatusque est Dominum pro uxore sua, eo quod esset sterilis: qui exaudiuit eum, et dedit conceptum Rebecce. Sed collidebantur in utero eius paruuli; que ait: Si sic mihi futurum  erat, quid necesse fuit concipere? Perrexitque Rebecca, ut consuleret Dominum. Qui respondens, ait: Due gentes in utero tuo sunt, et duo populi ex uentre tuo diuidentur. Populusque populum superabit, et maior seruiet minori .  Manifeste cognoscitis, o Iudei, nec expositione indigetis, qualiter populus Ecclesie Synagoge populum superat; et quomodo uos tempore maiores minori populo Christianorum seruitium exhibetis. Siquidem et in singulis nobis allegorice hoc dici potest; quia due gentes et duo populi sunt intra nos, uitiorum scilicet atque uirtutum; sed iste minor est, ille maior. Semper enim plures sunt mali quam  boni, et uitia numerosiora sunt uirtutibus. Sed tamen et in nobis gratia Dei, populus populum superat, et maior seruit minori. Seruit enim caro spiritui, et uitia uirtutibus cedunt. Processit autem ex utero matris primus Esau rufus, et totus tanquam pellis hirsutus. Deinde exiuit frater eius Iacob, et manus eius complexe erant calcaneo Esau. Unde Scriptura ait: Plantam fratris tenebat manu. Sed quare Esau totus rufus, et hispidus natus est, nisi quia uos, o Iudei, priores legem accepistis, et sanguinem innocentum et sanctorum prophetarum estis polluti, a peccati labe sordidi, et nequitie squalore fedi atque hispidi? Et non solum a iusto Abel usque ad Ioannem Baptistam multum iustorum sanguinem crudeliter effudistis, uerum etiam  ipsum Redemptorem mundi sine causa cruci affixistis; cuius pretiosissimum sanguinem non amoris causa, sed odii, nec in remissionem peccatorum, sed ad damnationem uestram super uos et super filios uestros instillare expetistis. Quod ergo minor frater Iacob maioris fratris Esau plantam tenebat, hoc significabat; quia minor populus Christianorum maiorem populum, scilicet Iudeorum, Dei gratia adiutus sanctitate et iustitia superaturus erat. Nam quod iste Esau primogenita sua propter escam eidem fratri suo minori uendidit, ac postmodum paterna benedictione sibi debita priuatus fuit, eumdem Isreliticum populum significabat, qui, ut liber Exodi indicat, primogenitus a Deo nuncupatus est  : qui propter presentis seculi lucra non solum primatus sui honorem amisit, uerum etiam et regni celestis premium adipisci non meruit, Domino quodammodo id eidem exprobrante, comminante, ac dicente: Auferetur a uobis regnum Dei et dabitur genti, scilicet Christiano populo, facienti fructus eius . Primogenita autem ipsa uestis erat sacerdotalis, quam maiores natu cum benedictione patris induti, uictimas Deo uelut pontifices offerebant. Hoc igitur dono terreni amoris desiderio caruistis, o Iudei, cum gloria celestis regni. Sed iam qualiter Isaac minori filio, id est populo Christiano benedixerit, audiamus. Ecce, inquit, odor filii mei sicut odor agri pleni, cui benedixit Dominus . Ager plenus semper  uirginis Marie uterus fuit. Qui tunc plenus exstitit, quando unigenitum Dei Patris uerbum ex se carne indutum portauit. Qui uterus reuera plenus exstitit, quia illum in quo habitat omnis plenitudo diuinitatis corporaliter genuit . Odor ergo huius plenissimi agri fama sanctitatis et dignitatis est Christi; unde ait Apostolus: Bonus odor Christi sumus Deo in omni loco in his qui pereunt, et in his qui salui fiunt . Unde eidem Iesu Christo celesti sponso in Cantico spiritualis amoris sponsa, id est sancta Ecclesia loquitur, dicens: In odorem unguentorum tuorum curremus . Dicatur itaque apertius: Ecce odor filii mei, scilicet minoris, id est populi Christiani, sicut odor agri pleni, hoc est sicut appellatio uel fama uirtutum nominis  Christi, quia Christiani a Christo appellati sunt. Repletus est ergo populus Christianus odore agri pleni, quia sancta Ecclesia per quatuor mundi partes diffusa repleta est fide, et spiritali doctrina Christi.

Moneo uos, o Iudei, ut qualiter Isaac minori filio suo, id est populo Christiano, cuius ipse Iacob figuram gerebat, benedixerit, non negligenter sed sollicita intentione audiatis. Det tibi Deus, inquit, de rore celi, id est de pluuia diuinorum uerborum, et de pinguedine terre, hoc est de multitudine fidelium populorum abundantiam; det etiam tibi frumenti et uini, id est corporis et sanguinis eiusdem Redemptoris mundi saluberrimam communionem, et clei , uidelicet sancti Spiritus unctionem.  Et adiecit: Seruiant tibi populi, tuo scilicet exemplo ex gentibus ad fidem Christi conuersi tue doctrine sint subiecti; et adorent te tribus, te uidelicet reuereantur ex circumcisione uenientes, et ecclesiasticam religionem suscipientes. Ut cernitis, o Iudei, uera sunt omnia que dicuntur; quia ipse, scilicet populus Christianus, est dominus fratrum suorum, Christiani uidelicet dominantur uobis. Sequitur: Qui maledixerit tibi, sit ille maledictus, et qui benedixerit tibi, benedictionibus repleatur. Omnino non potestis negare, o Iudei, hanc maledictionem usque hodie in uos peruenisse, quia huic minori fratri, id est Christiano populo, conuincimini maledixisse. Ab omnibus igitur qui sub celo  sunt populis maledicti estis, quia innocenti fratri, scilicet Christiano populo, sine intermissione maledictionem opponitis.

Audistis, o Iudei, ex libri Genesis historia uestram reprobationem, audistis et Christianorum electionem. Quia semper contra Dominum contentiose egistis, eiusque mellifluo ori sepe contradixistis, idcirco primogenita uestra perdidistis, et in gentem stultam reputati estis. Quia etiam Domini Creatoris uestri obliti estis, et culturam illi debitam diis alienis exhibuistis, ideo paterna benedictio uobis est ablata, et diuina prestante gratia, Christiano populo est collata. Sic enim ipsis sancte Ecclesie filiis B. Petrus apostolus ait: uos estis genus electum, regale sacerdotium, gens  sancta, populus acquisitionis, ut uirtutes eius annuntietis, qui de tenebris uos uocauit in admirabile lumen suum . De quo populo per prophetam Osee dicitur: Qui aliquando non populus, nunc autem populus Dei . Certe gentilis populus tempore quo seruiebat demoniis, non erat Dei populus; nunc autem ueraciter Dei est populus, quia, diuina illum preueniente gratia, summa cum deuotione ipsius preceptis est mancipatus. Et qui aliquando non fuerat misericordiam consecutus, nunc autem per Dei gratiam ab eo est misericordiam consecutus. Sequitur: Et erit in loco ubi dictum est: uos non mea plebs; ibi uocabuntur filii Dei uiui . Gentilitas quippe, ut dictum est, quia uerum Deum ignorabat, non Deo sed idolis culturam  exhibebat. At postquam per predicationem apostolicam ueritatem Dei, que Christus est, cognouit, idolorum culturam statim adiecit, et euangelicis documentis deuota mente sese mancipauit. Gentiles igitur ad Deum conuersi, et in fide catholica confirmati sacro baptismate a peccatis sunt purgati, atque in adoptione filiorum recepti, qui non merebantur a Domino plebs uocari, iam per gratiam uocantur filii Dei.

Audite ergo que dico, o Iudei; auscultate que loquor; attendite que moneo. Ecce iam quod omnino negare non potestis, in maiori fratre Esau primogenita uestra perdidistis, et benedictionem uobis promissam amisistis; minoris fratris, id est Christiani populi dominio etiam nolendo addicti  estis. uerumtamen si meis salutaribus monitis acquieueritis, si meis consiliis assensum prebueritis, si mihi Christiano homini animarum uestrarum salutem desideranti credere uolueritis, si exhortationibus meis fidem accommodaueritis, cum minoris filii, id est cum Christiano populo primogenita, que pro temporalibus olim delectationibus uendidistis, recuperare poteritis, et eterni Patris benedictione, qua priuati estis, participes eritis. Hoc est igitur uobis utile consilium, ut credatis Christum ante omnia secula a Deo Patre ineffabiliter genitum fuisse, ad redemptionem mundi uoluntate Patris de celis descendisse, ex intemerata uirgine carnem sine peccato assumpsisse, passum, mortuum,  et sepultum fuisse, die tertia resurrexisse, celum ascendisse, in Dei Patris dextera nunc sedere, et in nouissimo die, ut iudicet uiuos et mortuos inde uenturum esse. Hec est fides catholica, quam nisi fideliter firmiterque credideritis, saluari minime poteritis. Si uero illam firmiter seruaueritis, primogenita que uendidistis, et benedictionem qua priuati estis, ut supra diximus, diuina cooperante gratia, recuperare poteritis. Si ergo uultis in presenti seculo iugum seruitutis abiicere, et in futuro cum electis Dei sine fine gaudere, per sancte Ecclesie ministros in nomine sancte Trinitatis baptizari festinate.



§ Xu.---

Christum ex Deo Patre genitum, et passum, ex uirgine natum Iacob somnium prefigurauit.  Impugnatur Iudeorum responsio nolentium Christum in Deum suscipere. Patriarcha prefatus, ut strenuus luctator, sacrum nomen accipiens dominicum sacramentum prefigurat. Ex Dauidis assertione Iudeos alienos filios, et mendaces conuincit, Christum natum, et passum, resurrecturum undecimus eius Ioseph filius manifestat: pariter et Iudeorum perfidam contumaciam.

uellem scire, o Iudei, utrum iam deposita incredulitatis duritia, Iesum Christum uerum Deum et uerum hominem esse credatis; an adhuc de illo  in aliquo dubitetis. Nolo ut uos sub malitie et nequitie silentio abscondatis; sed ut quod de illo sentitis, in medio proferatis. Hec est responsio uestra. Dicitis enim quod incredibile uobis uidetur Dei Filium de sinu Patris descendisse, humanam naturam assumpsisse, passum et mortuum fuisse. Quia igitur mentibus uestris adhuc dubietatis scrupulum inesse dicitis; qualiter ipsum Dei Filium ante omnia secula ex Deo Patre genitum, et pro redemptione mundi de uirgine natum, et passum fuisse Iacob patriarcha in suis operibus prefigurauerit, o inimici ueritatis Iudei, moneo ut solerter audiatis  . Pergens ergo Iacob in Mesopotamiam uenit in locum, qui uocatur Bethel, et posuit sub capite suo lapidem; et dormiens uidit in somnis  scalam stantem super terram, et cacumen illius tangebat celum, angelos quoque Dei ascendentes et descendentes per eam. Hoc uiso euigilauit, unxitque lapidem, dicens: uere hic domus Dei est et porta celi . Somnus iste Iacob passionem, siue mortem Christi designabat. Lapis autem ille sub capite positus, et postea unctus unctum Christum significabat. Quis enim nesciat Christum ab unctione appellari?

 Notandum, ut in libro Etymologiarum ait B. Isidorus noster patronus, quod Bethel urbem Samarie condiderunt Iebusei, que prius Luza uocabatur. Sed postquam dormiens ibi Iacob uidit scalam innitentem celo, et dixit: uere hic domus  Dei est, et porta celi, hac ex causa nomen locus accepit Bethel, id est domus Dei. Quando autem ibi a Ieroboam uituli aurei fabricati sunt, uocata est Betheun  , id est domus idoli, que antea uocabatur domus Dei. Porta uero celi ideo dicitur, quia Dei Filius in terram illam de celo descendit, et inde iterum celum conscendit. Aliter: Domus Dei ideo porta celi uocatur, quia orationes et uota, que ibi fideles offerunt, usque ad solium diuine clementie ascendunt; Deus uero sese humiliter deprecantibus misericorditer ibi conscendit. Porro scala Christus est, qui dixit: Ego sum uia. Et iterum: Nemo uenit ad Patrem nisi per me . Per ipsum ergo Dei et uirginis Filium ascendebant et descendebant angeli, in quibus significati  sunt euangeliste, et uniuersi predicatores Christi. Ascendentes utique, cum ad intelligendam eius supereminentissimam diuinitatem excedunt uniuersam creaturam, ut eam inueniant in principio uerum Deum apud Deum, per quem facta sunt omnia . Descendentes autem ad eum, ut eum inueniant factum ex muliere, factum sub lege, ut eos qui sub lege erant, redimeret . Illa enim scala pertingebat a terra usque ad celum, id est a carne usque ad spiritum; quia in illam,  hoc est in Christo carnales proficiendo, uelut ascendendo spiritales efficiuntur. Ad quos, lacte etiam simpliciores nutriendo, ipsi spiritales descendunt; dum quodammodo cum eis non possunt loqui quasi spiritalibus, sed quasi carnalibus. Ipse itaque Deus et homo iehsu Christus est sursum in capite suo, id est in Deo Patre; ipse deorsum in corpore suo, quod est Ecclesia. Ad ipsum ergo Dei et uirginis Filium ascenditur, ut in excelsis intelligatur; ad ipsum iterum descenditur, ut in membris suis paruulus nutriatur; et per illum fideles eriguntur, ut eum in Dei Patris dextera sublimiter speculentur; per ipsum sese humiliant, ut eum sublimem obtemperanter annuntient. Satis igitur euidenter ostensum est uobis, o Iudei, quod Deus et homo iehsu  Christus ab initio mundi figuris et enigmatibus patriarcharum fuit presignatus, prophetarum uocibus preostensus, apostolorum atque euangelistarum preconiis aperte monstratus, in tantum ut nulla iam de illo dubietas remanere debeat in uestris pectoribus. Charitate itaque cogente, o Iudei, consulo uobis, ut per hanc scalam, id est per Iesum Christum fideliter ascendatis, quatenus illum cum Deo Patre et Spiritu sancto unum et uerum Deum esse credatis. Per ipsum etiam humiliter fideliterque descendite, ut eum sine peccato ex uirgine matre humanam carnem non dubitetis assumpsisse. Per ipsum Deo Patri ceternum Filium si ascenderitis, illum a Deo Patre ante omnia secula  genitum inuenietis; per ipsum si descenderitis, cum pro redemptione mundi passum, mortuum et sepultum fuisse, ac die tertia de monumento resurrexisse aperte cognoscetis. Ad ipsum ergo uerum Deum et uerum hominem firmiter credendo ascendite, ut per ipsum ad eterne uite gaudia possitis ascendere.

uoluntatem igitur uel propositum cordis uestri, o Iudei, uobis palam ostendite, ut si iam postposita infidelitatis perfidia Iesum Christum uerum Deum esse creditis, pro uestra illuminatione eidem Deo et homini Iesu Christo gratias referamus; sin autem ad uestram incredulitatem conuincendam, et nostram fidem corroborandam alia atque alia ex ueteri et Nouo Testamento testimonia introducemus.  Ad hec nobis respondentes obiicitis, quod non uultis illum in Deum recipere, quem patres uestri olim potuerunt iudici accusare, cruci affigere, et iuxta uoluntatem suam turpissime morti tradere. Ad quod nos uobis respondemus, quia quanto illi maiorem dicitis iniuriam intulisse, tanto magis debitores estis in eum fideliter credere, eique ampliorem reuerentiam exhibere. Quanto maiorem ipse a uobis despectionem tulit, ut dicitis, tanto amplius illi obedire debitores estis. Nec etiam, ut uos mentimini, parentes uestri illum potuerunt cruci affigere, sed sua ipse spontanea uoluntate pro mundi redemptione uoluit crucem ascendere.  Non ergo uos scandalizet, quod ipse Dei et uirginis Filius pati uoluit pro salute humani generis, cum longe antea et eamdem illius spontaneam passionem, et uestram, ut ita dicam, adamantinam incredulitatem Iacob patriarcha prefigurauerit in operibus suis.

Et ita esse, ut dixi, non dubiteris, moneo ut illius temporis historiam prudenter audiatis  . Per uiginti annos seruiuit Iacob Laban fratri Rebecce matris sue. Et inde rediens, uenit ad torrentem, et transductis omnibus, que ad se pertinebant per torrentem, ipse remansit solus. Et ecce uir luctabatur cum eo usque mane. Preualuitque Iacob, nec dimisit eum, nisi benedictionem ab eo extorqueret, sacrumque Isrel nomen acciperet  , in quo principaliter sacramenti Dominici imago prefigurata est. Solerter, o Iudei, que dicuntur attendite; ne, quod absit! uacui recedatis ab hac sacra lectione. uir ergo ille typum Christi euidentissime gerebat, cui tamen ideo preualuit Iacob, utique uolenti, ut mysterium prefiguraret passionis Domini, ubi uisus est Iacob in Iudeorum typo, hoc est in corporis sui sobole preualuisse Dei Filio incarnato, et quasi cum infirmo ac debili, ita cum carne eius luctamen inire, et inualescere in eius passione. Quasi enim aduersus Filii Dei humanitatem Iudei in passione preualuerunt, cum uocibus magnis Pilato clamauerunt, dicentes: Tolle, tolle, crucifige eum, quia si  hunc dimittis, non es amicus Cesaris . Et inualescebant uoces eorum . Et tamen Iacob ab eodem angelo, quem uictor superauerat, benedictionem impetrauit; cuius nominis impositio, utique benedictio fuit. Interpretatur autem Isrel, uir uidens Deum, quod erit in fine premium sanctorum; tetigit tamen illi angelus latitudinem femoris, et claudum reddidit. Sed quid significabat, o Iudei, quod erat unus atque idem Iacob, et benedictus, et claudus? Hoc uidelicet significabat, quod in his qui ex eius progenie in Christum crediderunt, erat benedictus; et in his, qui usque in hodiernum diem illum pertinaciter negatis, erat claudus. Nam neruus, uel femoris latitudo gentis est multitudo. Plures quippe sunt in stirpe illius,  qui degenerantes a fide patris, scilicet ipsius Iacob, et a precepto auctoris sui deuiantes in erroris sui semitis claudicant. Reuera, o Iudei, a fide patriarcharum degeneres estis, qui sancte Trinitatis fidem, quam ipsi credendo et amando firmiter cordibus tenuerunt et operibus prefigurauerunt, uos calce superbie abiicitis. A precepto etiam auctoris uestri infeliciter deuiatis, et in multiplicis erroris uestri semitis claudicatis, dum Deum et hominem Iesum Christum  , quem Deus Pater ad redemptionem mundi uenturum per patriarchas prefigurauit, per prophetas predixit, per apostolos atque euangelistas iam uenisse, et cum hominibus  conuersatum esse  manifeste ostendit. De hac utique damnabili uestre mentis incredulitate ipse Deus et homo iehsu Christus de uobis, o Iudei, per Psalmistam conqueritur, dicens: Filii alieni mentiti sunt mihi, filii alieni inueterati sunt, et claudicauerunt a semitis suis . Ideo Dominus iehsu Christus uos, o insensati Iudei, non Abrahe, sed filios alienos uocat, quia a fide et iustitia Abrahe patriarche degeneres estis. Recte non suos sed alienos uos dicit esse filios, quia cum ad liberationem uestram ac totius mundi a Deo Patre missus fuisset, non illum ut uere Deum ac Dei Filium reuerenter suscepistis, nec illius predicationem deuota mente recepistis, sed contra eum in passione sua capita mouistis,  ipsumque procaciter deridendo clamastis: uah! qui destruis templum Dei, et in triduo illud reedificas; salua temetipsum descendens de cruce . Unde etiam per Isaiam prophetam quasi querimoniam faciendo ipse loquitur, dicens: Filios enutriui et exaltaui, ipsi autem contemnentes spreuerunt me. Cognouit bos possessorem suum, et asinus presepe domini sui: Isrel me non cognouit, populus meus me non intellexit . Quia igitur non estis filii Dei, sed filii alieni, id est diaboli, idcirco Deo et homini Iesu Christo estis mentiti, et longe ab eo facti alieni. In quo mentiti? In hoc uidelicet, quia dixistis illum non esse Filium Dei, sed Ioseph fabri . Alibi etiam illi  mentiendo falsi testes estis inuenti, scilicet quando Pilatus illum uolebat dimittere, dicens: Nullam causam mortis inuenio in eum , uos autem magnis uocibus instanter clamastis: Si non esset hic malefactor, non tibi tradidissemus eum . Etiam alibi estis mentiti, o Iudei, quando scilicet ministris Presidis pecuniam copiosam dedistis, eisque, ut dicerent, suggessistis, quod discipuli eius nocte uenerunt, et furati sunt corpus eius nocte, uobis dormientibus. Filii alieni, inquit, mentiti sunt mihi, filii alieni inueterati sunt, etc. Ac si apertius Deus et homo iehsu Christus uobis diceret: Filii, qui magis uoluerunt alienari a me idola adorando, et innumera in legitimis meis scelera perpetrando, quam permanere mecum mihi humiliter obediendo,  inueterati sunt. Quasi diceret: Magis elegerunt in uetustate primi hominis permanere, quam ambulare mecum in nouitate uite. Et claudicauerunt a semitis suis. Ac si aperte Dei et uirginis Filius diceret: Iudei, quia male uiuendo recesserunt a me, claudicauerunt a semitis suis, id est a suis prauis inuentionibus claudi facti sunt, non habentes pedem dextrum, uel in lege spiritalem intellectum, uel in fide sancte Trinitatis Christum. Reuera, o Iudei, quia Christum iam uenisse, et uerum Deum uerumque hominem fuisse non creditis, non solum dextro pede claudicatis, uerum etiam a bonis et Deo placitis operibus torpescitis, ne ultra spiritales  filios generare possitis. Denique quod adiecit idem Iacob patriarcha se uidisse Deum facie ad faciem, cum superius uirum secum luctatum fuisse narret, id significabat, quia idem futurus erat homo Deus, qui cum Isrelitico populo in passione luctaretur.

Aperte quoque ostensum est uobis, o Iudei, quam euidenter in Iacob patriarcha, et Christianorum benedictio, siue libertas, et uestra infidelitas prefigurata sit. Quousque igitur, o Iudei, claudicatis a semitis uestris, id est ab illicitis adinuentionibus uestris et rectis fidei gressibus ambulare non uultis? Quare rectitudinis uia ambulare contemnitis, et per aspera ac fragosa stultitie pede claudicando inceditis? Incredulitatis utique pede claudicatis, dum uerissimis sacre legis testimoniis, et prophetarum uocibus,  sanctorumque euangelistarum clarissimis, quod uerus Deus et uerus homo sit, prolatis testimoniis superba mente fidem accommodare non uultis. Quia igitur catholicam fidem non tenetis, dextrum pedem non habetis; quia in falsis assertionibus uestris confiditis, sinistro claudicatis. Reuera, o infelices Iudei, claudicando ad eternam damnationem tenditis, dum rectissimam uiam, que Christus est, negando, blasphemando, falsa testimonia obiiciendo relinquitis. Filios etiam ad celestem Ierusalem pertinentes sanctis monitis nequaquam generatis, sed uobiscum eos falsis persuasionibus in gehennam precipitatis. Quia igitur in recta conuersatione, ut dictum est, pedem non habetis dextrum,  nec in diuinis Scripturis spiritalem intellectum, nec in cordibus uestris cum Deo Patre et Spiritu sancto unum et uerum Deum creditis esse Iesum Christum, utique non ad uitam, sed ad eternum sine ulla momenti interpositione properatis interitum. Hanc procul dubio uestre incredulitatis inuidiam, et odium, quod iniuste habetis erga Dei Filium, undecim Iacob filii prefigurabant, qui emulantes Ioseph fratrem suum tunica nudauerunt, et Ismelitis uendiderunt. Ad uestram itaque falsam perfidiam conuincendam, et nostram fidem magis magisque corroborandam illius temporis historiam ad memoriam reducamus, eamque spiritaliter expositam omnes simul sollicite audiamus.

 Ioseph igitur unus ex duodecim filiis Iacob,  quem pater pre cunctis filiis suis dilexit, Dominum Iesum Christum prefigurauit, quem Deus Pater secundum carnem de uirgine natum ceteris fratribus ex Abrahe stirpe progenitis pretulit. Unde et ibi dicitur, quod Iacob eum in senectute genuisset. Senescente enim mundo, illucescens Dei Filius per beatissime uirginis Marie partum tardius aduenit, tanquam filius senectutis secundum suscepti corporis sacramentum, quia erat ante omnia secula apud Patrem. Tunica autem polymita, quam fecit ei Pater, uarietatem populorum ex omnibus gentibus in Christi corpore congregatis significabat. Somnium uero illud, per quod fratrum manipuli adorauerunt  manipulum eius, illud est quod in Christo impletum est: Adorabunt eum, inquit Psalmista, omnes reges terre: omnes gentes seruient ei , scilicet fructum bonorum operum offerentes. Ipse quippe est, quem sol, luna et stelle adorant. De quo scriptum est: Laudate eum sol, et luna; et omnes stelle, et lumen . Ipsum enim excellentia sanctorum in solis nomine, et sub imagine caritatis Ecclesie omnium populorum numerositas in figura stellarum adorat: Unde et Iacob Ioseph filium suum increpat, dicens: Nunquid ego, et mater tua, et fratres tui adorabimus te super terram?  Obiurgatio ista patris incredulitatis uestre superbiam significabat, o Iudei, qui pro eo quod ex semine Iacob natum Christum cognoscitis,  adorare contemnitis. Unde illum amplius diligere, summa cum deuotione recipere, atque in eum fideliter credere deberetis, inde eum amplius contemnitis, eiusque uerissimis predicationibus pertinaciter resistitis. Unde ipse ait: Non est propheta sine honore, nisi in patria sua, et in domo sua, et in cognatione sua . uolo uos scire, o Iudei, quod ipse Deus et homo iehsu Christus idcirco seipsum prophetam uocauit, quia ad corroborandos fidelium suorum animos in fide recta eis preterita aperuit, presentia ostendit, futura predixit. De ipso enim Moyses legislator uobis ueraciter protestatus est, dicens: Prophetam uobis suscitabit Deus de fratribus uestris tanquam me, ipsum  audietis iuxta omnia quecunque locutus fuerit uobis . Ut etiam ostenderet quante potestatis et dignitatis ipse Dei et uirginis Filius exstiterit, adiecit: Omnis qui non audierit prophetam illum, exterminabitur de populo suo . De quo etiam Isaias propheta ait: Ecce ueniet propheta magnus, et ipse renouabit Ierusalem. Exiuit ergo iste magnus propheta a Deo Patre et accepit humanitatem nostram ex uirgine matre, et tamen non eum cum reuerentia et honore suscepstis, o Iudei, sed multoties illi, ut canes impudici, opprobriis et conuiciis iniuriati estis. Unde cum diabolico spiritu repleti polluto ore illi diceretis, demonium habes, satis iuste ac modeste uos increpauit, dicens: Ego demonium non habeo, sed honorifico Patrem meum, et uos inhonorastis  me . Et iterum: Ego ueni in nomine Patris mei, et non suscepistis me; si autem alius uenerit in nomine suo, illum accipietis ; scilicet Antichristum, quem uos, o Iudei, exspectatis, cum quo ualde timeo ne in perpetuum pereatis. uera est itaque supradicta sententia, qua dicitur: Non est propheta sine honore nisi in patria sua ; quia ipse Deus et homo iehsu Christus summo honore et reuerentia susceptus est a ceteris gentibus; a uobis autem derisus, ac despectus, et conuiciis, innumerisque iniuriis lacessitus.

Hanc ergo uestre incredulitatis contumaciam, ut supradiximus, o Iudei, Iacob patriarcha prefigurabat, cum Ioseph filium suum obiurgans, dicebat: Num ego, et mater tua, et fratres tui adorabimus te  super terram?  Ac si apertius Iacob patriarcha Iesu Christo Dei et uirginis Filio, quem his uerbis prefigurabat, diceret: Num ego, scilicet Isrel, ex cuius semine secundum carnem nasciturus es, et mater tua Synagoga, et fratres tui, uidelicet omnes Iudei, adorabimus te super terram? Aperta igitur causa est, o Iudei, quod idcirco illum adorare contemnitis, quia ex progenie Abrahe natum esse cognoscitis. Sed iam quod sequitur audiamus.

Iacob misit Ioseph filium suum, ut de fratribus suis sollicitudinem gereret, et Deus Pater misit unigenitum Filium suum, ut genus humanum peccatis languidum uisitaret. Mittitur ab illo utique Patre, de quo scriptum est: Misit Deus Filium suum in  similitudinem carnis peccati , ut oues, que sine uero pastore errabant, uisitaret, easque ad pascua semper uirentia reuocaret. Unde ipse piissimus pastor ait: Ego sum pastor bonus; et cognosco meas, et cognoscunt me mee . Quibus uidelicet ouibus B. Petrus in Epistola canonica ait: Eratis dudum sicut oues errantes, sed conuersi estis nunc ad pastorem, et episcopum animarum uestrarum . Inuenit ergo Ioseph fratres suos in Dothaim, quod interpretatur defectio. uere in magna defectione erant, qui fratrem suum interficere cogitabant. Qui, cum uidissent eum procul, antequam accederet ad eos, cogitauerunt illum occidere. Et uidentes Iudei uerum Ioseph, id est Dominum  Iesum Christum; ut eum crucifigerent, unum consilium omnes statuerunt, dicentes Pilato: Crucifige: crucifige eum . Dixerunt enim fratres Ioseph: Fera pessima deuorauit eum . Pessima quoque fera Iudei erant, qui Christum morti tradebant, in cuius ore mendacium non inuenerant, et quem peccare nunquam uiderant. Reuera ipse Iudeorum populus fera pessima erat, de quibus ipse Deus et homo iehsu Christus dicebat: Circumdederunt me canes multi: concilium malignantium obsedit me . Et iterum: Circumdederunt me uituli multi; tauri pingues obsederunt me . De quibus etiam ipse Deus et homo iehsu Christus discipulis suis dicebat: Ecce ego mitto uos sicut oues in medio luporum .  Dicatur ergo: Fera pessima deuorauit Ioseph, scilicet cruenta bestia, id est populus Iudeorum interfecit Christum. Nudauerunt itaque Ioseph fratres sui tunica talari et polymita, Iudei Dominum Iesum Christum post mortem crucis exspoliauerunt tunica corporali polymita, id est decorata omnium uirtutum diuersitate. Resperserunt autem hedi sanguine tunicam Ioseph, et Iudei falsis criminibus et testimoniis accusauerunt Christum. Dehinc Ioseph in cisternam mittitur, et Christus humana carne spoliatus in infernum descendit ad liberandum suos, qui in eo detinebantur. De cisterna quoque leuatur ille, et Ismelitis scilicet gentibus uenditur, et Christus, postquam ab inferis regressus est, ab omnibus gentibus fidei commercio comparatur. Ille per  Iude consilium pretio distrahitur, et Christus consilio Iude Iscariotis triginta argenteis uenundatur. Dehinc Iacob posteritatis sue dispendia deplorans, quasi pater filium lugebat amissum, et quasi propheta, o infelices Iudei, uestrum lugebat interitum. Preuidebat enim uos peccando a Domino recessuros, et hereditatem illi ab eo promissam amissuros, atque omnibus que sub celo sunt nationibus, in captiuitatem tradendos. Denique Iabob scidit uestimentum suum, quod in passione Filii Dei et uirginis a sacerdotum principe legimus factum. Scidit enim ipse patriarcha sanctus uestimentum suum, ut nudandum ostenderet celestibus donis populum suum, et regnum Isreliticum in duabus partibus diuidendum, et in seipso desolandum.  Quod Dominus futurum preuidens, ait: Omne regnum in se ipso diuisum desolabitur, et domus supra domum cadet . Hoc etiam significabat uelum templi, quod scissum est in passione Christi.

Ipsum ergo Iesum Christum, o Iudei, ab initio mundi sancti patriarche, ut dictum est, figuris et enigmatibus ad redemptionem mundi uenturum preostenderunt; ipsum ueridici prophete Spiritu sancto edocti, ante omnia secula ex Deo Patre genitum, et ex uirgine matre uerum Deum et uerum hominem sine uirili amplexu nasciturum uerissimis preconiis predixerunt; ipsum sancti apostoli de Spiritu sancto conceptum, et de uirgine matre natum  fuisse, et humanum genus per passionem et crucem suam iam redemisse clarissimis uocibus aperte ostenderunt. Ipsum ueteris et noui testamenti doctores uerum Deum et uerum hominem esse asserunt, et uos qui illum superba mente et contumaci corde negatis, per omnia falsos testes esse conuincunt. uerissimis legis et prophetarum rationibus instructi falsam assertionem uestram euacuant, et uos modis omnibus mentitos esse comprobant. Ipsum ergo Dei Filium ueram de stirpe Iacob carnem assumpsisse, o Iudei, indubitanter credite; ipsum in Dei Patris dextera regnantem nobiscum adorate. Ipsum quem emistis triginta argenteis, et sine causa cruci affixistis, amplectimini brachiis uere fidei et pietatis, quatenus per ipsum  possitis pertingere ad gaudia eterne felicitatis. Ipsum cuius nomen sub celo inuidenter uoluistis delere, cum Deo Patre et Spiritu sancto ubique regnare credite, ut de transacta infidelitatis uestre duritia ueniam possitis acquirere. Ipsum adorat sol, id est excellentia angelorum atque archangelorum omniumque celestium ordinum beatorum spirituum, qui in eiusdem Dei et hominis Iesu Christi per quem Deus Pater omnia creauit, dilectione permanserunt. Ipsum etiam adorat luna, id est sancta Ecclesia, de qua Salomon in Cantico spiritalis amoris admirans, ait inter cetera: Que est ista, que ascendit sicut aurora consurgens, pulchra ut luna, electa ut sol, terribilis ut castrorum acies ordinata?  Sancta quippe Ecclesia quasi  aurora consurgens progreditur, quia, relictis peccatorum tenebris, in cognitione et dilectione sui Redemptoris innouatur. Ipsum etiam adorant stelle, scilicet sancti omnes diuersarum uirtutum claritate fulgentes.

Quid ad hec dicitis, o Iudei? quid respondetis, aut quid obiicitis? Nunquid tam perspicue ueritati, que Christus est, fidem nondum accommodatis? Nunquid tam uerissimis legis ac prophetarum testimoniis, quod Christus uerus Deus et uerus homo sit, ueracissime sibi concordantibus, ad ueram suscipiendum fidem assensum adhuc non prebetis? Interea uellem scire, o Iudei, utrum iam infidelitatis uestre perfidia omnino a cordibus uestris expulsa, catholicam fidem summa cum deuotione  uelitis suscipere, an adhuc in uestra malitia disponitis permanere?



§ XuI.---

Patriarche Iacob prophetia in successione regni Iude principem defecisse, et Christum iam uenisse et passum aperte demonstrat: eius prophetico spiritu Ecclesie doctores, ac sacra Euangelia laudantur. Electionem ecclesiastice religionis, et obseruationis Iudaice reprobationem eiusdem patriache benedictio in Ephraim et Manassem simul et crucis mysterium manifeste prefigurat. Obstinationem mortiferam prauitatis Iudaice prefatus patriarcha in filiis Simeone et Leui preuidebat, quorum indignatio exstitit dura et maledicta.

Si ergo de Christi aduentu uel diuinitate scrupulum residet in mentibus uestris, hoc ipsum indicate nobis, ut scire possimus, cuius fidei uel cuius  uoluntatis estis. Ad hec, o Iudei, respondentes dicitis, quod Christum iam uenisse non creditis, sed adhuc illum uenturum esse exspectatis. Illum ergo dicitis nondum uenisse, sed in fine mundi testificamini uenturum esse. O gens praua et perfida! o gens absque salubri consilio, et sine spiritali prudentia! tot legis testimoniis, quod Christus uerus Deus sit, sibi concordantibus, tot prophetarum uaticiniis, quod ueraciter humanitatem nostram susceperit, sibi conuenientibus, tot euangelistarum uerissimis preconiis idipsum asserentibus, quod per crucem et passionem suam iam indubitanter de potestate diaboli mundum eripuerit, a morte resurrexit; celum ascenderit, et ad dexteram Dei Patris qui eum miserat, iam glorificatus nunc sedet,  omni dubietate postposita, perfecte nondum credis? O popule stulte et insipiens! ignoras quia illum, quem in fine mundi uenturum exspectas, non erit Filius Dei, sed uas plenum diaboli? Nescis, o gens ceca, quia ille quem uenturum dicis, non erit animarum piissimus saluator, sed crudelissimus deceptor? Pro certo sciatis, nec omnino dubitetis, quia ille in quo spem uestram ponitis, non est uenturus, ut humanum genus redimat, sed ut illud secum ad eternam damnationem perducat. Nec erit minister iustitie uel pacis, sed discordie et totius iniquitatis. Igitur, o infelices imo infelicissimi Iudei, quia Dei et uirginis Filium, qui sub Herode rege natus, et sub Pontio Pilato pro mundi redemptione fuit passus, pertinaciter nondum uenisse negatis,  et in Antichristo, qui utique in suis prauis operibus Deo erit rebellis atque contrarius, spem uestre salutis ponitis, ut cum illo pereatis, Iacob patriarcha, quem omnino contradicere non potestis, nec debetis, accedat, et utrum iam uenerit, an adhuc uenturus sit, uobis audientibus, testimonium proferat. Dic, sancte Iacob, dic de Christi aduentu, quod Spiritu sancto reuelante didicisti, ut tuo uerissimo testimonio Iudeorum perfidia conuincatur, et fides catholica magis magisque ex omni parte roboretur. Dic ergo de Christo quod nosti, quatenus perfidi Iudei tua certissima auctoritate conuicti pestifere incredulitatis stultitiam quantocius a cordibus suis abiiciant, et Christum iam uenisse, uerum Deum et uerum hominem fuisse omni dubietate remota nobiscum  fideliter credant.

Non auferetur, inquit, sceptrum de Iuda, et dux de femore eius, donec ueniat qui mittendus est, et ipse erit exspectatio gentium . Manifestum est, o Iudei, et negare non potestis, quod de Iuda non fuit ablatum sceptrum, id est potestas regendi Iudaicum populum, et de femore illius non defecit dux, donec ueniret qui a Deo Patre mittendus erat ad redemptionem mundi scilicet Christus; et ipse erat exspectatio gentium, quia uidelicet in aduentu suo non solum profuit Iudeis, sed etiam gentibus. Nonnulli quidem gentilium Christum exspectabant uenturum et mundum redempturum, ut Iob, Balaam, Nabuchodonosor, quibus reuelatum fuit mysterium  incarnationis illius, Sibylla, uirgilius et multi alii, quos enumerare non sufficimus. Tandiu ergo fuit apud uos, o Iudei, ex semine Iude intemerata regni successio, donec Christus ad redemptionem mundi a Deo Patre per uirginem mitteretur. Probant hoc, o inimici ueritatis Iudei, librorum uestrorum historie, quibus aperte ostenditur primum alienigenam regem in gente uestra fuisse Herodem, sub quo ipse Dei et uirginis Filius secundum carnem natus est. uos itaque, o Iudei, qui Christum testificamini nondum uenisse, ostendite nobis regale sceptrum, id est hominem regiam potestatem in uobis habentem ex progenie Iude processisse. Si Christus, ut uos mentimini, nondum uenit; quare dux de femore Iude iam olim defecit? Qui ergo  Christum non uenisse, sed adhuc uenturum esse asseritis, necesse est ut de prosapia Iude ducem Isrelitici populi ostendatis. Si autem quod uerum est, ex progenie Iude principem non potestis ostendere, oportet uos Christum iam uenisse indubitanter nobiscum credere. Hec itaque Iacob patriarche supradicta prophetia, o Iudei, principem de tribu Iuda defecisse, et Christum iam uenisse aperte demonstrat, uosque in uestra assertione falsos testes esse manifeste comprobat. Absque dubio igitur de femore Iude princeps iam defecit, quia ille qui ad redemptionem mundi a Deo Patre mittendus erat, iam uenit.

 Audite etiam, o Iudei, quid Iacob patriarcha ad catholicam fidem corroborandam, et uestram mendacissimam perfidiam superandam de eodem Iesu Christo Dei et uirginis Filio, qui de tribu Iuda secundum carnem nasciturus erat, consequenter dicat: Alligabit ad uineam pullum suum .  Pullus Christi gentium populus est, cui adhuc nunquam fuerat onus legis impositum. Hunc pullum, scilicet gentilem populum Christus in aduentu suo uinee alligauit, id est apostolis, prophetis, patriarchis et ceteris sanctis, qui ex Iudeis in se crediderunt, per fidem copulauit. Nam uinea Domini Sabaoth domus Isrel est. Sequitur: Et ad uitem ligabit asinam suam. Ipse quippe de se ait: Ego sum uitis uera . Ad hanc ergo uitem  Dei et uirginis Filius alligauit asinam suam, cui supersedit, id est Ecclesiam suam ex Iudeis atque ex gentibus congregatam sibi copulauit. Hanc itaque Deus et homo iehsu Christus ad uitem corporis sui uincula  caritatis et euangelice discipline alligauit nexu, ut imitatione illius uiuens efficiatur heres Dei, coheres autem Christi . Iterum Iacob patriarcha subiungens, ait: Lauabit in uino stolam suam, et in sanguine uue pallium suum. Quasi diceret: Ille qui a Deo Patre mittendus est, scilicet iehsu Christus, lauabit in uino stolam suam, id est carnem suam in sanguine passionis sue; siue Ecclesiam suam in illo uino, quod pro multis effundetur in remissionem peccatorum . Et in sanguine uue pallium suum. Pallium gentes sunt, quas Christus corpori suo coniunxit, sicut scriptum est: uiuo ego, dicit Dominus, nisi homines induam sicut uestimentum . Cui etiam Isaias ait: Omnibus his uelut ornamento uestieris . Hos quippe Christus, Iudeos scilicet et gentiles, qui in eum fideliter crediderunt, tunc a peccatis eorum in sanguine suo mundauit, quando sicut botrus in ligno crucis pependit. Tunc enim ex latere eius sanguis et aqua profluit; sed aqua baptismatis nos a peccatis nostris lauit, sanguine uero de manu hostis antiqui redemit.

Audite, o Iudei, que dico; audite que loquor. Dum Iacob patriarcha Iudam filium suum benedicens Iesum Christum, qui de tribu Iuda nasciturus  erat, stolam suam scilicet sanctam Ecclesiam sanguine passionis sue lauare dicit, uobis falsis testibus, qui eum iam uenisse, et pro mundi redemptione passum fuisse negatis, apertissime contradicit. Non enim legimus Iudam passum fuisse, nec stolam suam uino lauisse, sed spiritaliter de Christo credimus predictum fuisse. Quid etiam subiungat audiamus: Pulchriores sunt oculi eius uino, et dentes eius lacte candidiores. Oculi Iesu Christi apostoli sunt et euangeliste, qui scientie lumen uniuerso corpori Ecclesie prestant. Hi pulchriores uino probantur; quia eorum doctrina austeritatem uini ueteris exsuperat, id est prisce legis traditiones. Euangelica  enim precepta longe clariora sunt, quam ueteris testamenti mandata. Et dentes eius, inquit, lacte candidiores. Dentes predicatores sancti sunt, qui prescindunt homines ab erroribus, et eos quasi comedentes in Christi corpore transferunt. Nomine autem lactis doctrina legis significatur, que carnalem populum tanquam paruulum poculo lactis alebat. Huius quidem, scilicet Christi candidiores sunt dentes effecti, id est doctores Ecclesie, quia fortem et ualidum uerbi cibum mandunt atque distribuunt. De quibus dicit Apostolus in Epistola ad Hebreos: Perfectorum autem est solidus cibus . Et bene Iacob patriarcha dentes Christi candidiores lacte dixit. Omnes enim qui perfecti sunt, et qui Scripturarum cibos explanantes subtilem intellectum qui  spiritalis dicitur, Ecclesie corpori subministrant, candidi esse debent et puri atque ab omni macula liberi.

Intelligere debetis, o Iudei, quia, ut ait Iacob, oculi Iesu Christi, scilicet apostoli et euangeliste et ceteri Ecclesie doctores pulchriores sunt uino, id est eorum doctrina clarior est, et dulcior atque subtilior quam carnales Mosaice legis obseruationes . Ibi quippe oculum pro oculo euelli iubebatur; ab ecclesiasticis uero doctoribus, ut sibi inuicem dimittant homines, et malum pro malo non reddant, precipitur. Quia igitur ore tanti patriarche prophetico spiritu pleni, o Iudei, oculi Iesu Christi, id est Ecclesie doctores laudantur, eorumque euangelica  ac spiritalia  doctrina prisce legis institutionibus preponitur, necesse est ut eorum regimini ac salutari consilio deuota mente uos ipsos subiiciatis, et ecclesiastice religionis sacramenta illorum ministerio suscipiatis; aliter enim ad eterna gaudia pertingere nequaquam poteritis. Nolo uos ignorare, o Iudei, quia siue quis Iudeus siue gentilis sit, nisi per sancte Ecclesie ministros baptismum Christi susceperit, saluari omnino non poterit. Pro certo itaque habeatis, quia nisi catholicam fidem susceperitis, et in nomine sancte Trinitatis, Patris uidelicet et Filii et Spiritus sancti baptizati fueritis, in Abrahe sinu post hanc uitam requiescere minime poteritis. Omnes enim qui de Abrahe stirpe progeniti estis, non nisi per Christum ad animarum  uestrarum salutem pertingere ualebitis. Oportet igitur uos carnales legis obseruationes omittere, ut ad eterna gaudia possitis attingere. Hanc utique ecclesiastice religionis futuram electionem, et Iudaice obseruationis reprobationem Iacob patriarcha prefigurauit, quando duos Ioseph filios benedixit. Ut ergo uera esse que dicimus, o Iudei, aperte cognoscatis, moneo uos ut illius temporis historiam spiritaliter expositam diligenter audiatis.

 Ioseph festinans accipere benedictionem patris sui Iacob duos filios suos illi obtulit, Manassem uidelicet et Ephraim. Sed maior Manasses, qui interpretatur obliuio, typum gessit populi Iudeorum,  qui oblitus est Domini Dei sui, qui fecit eum. Cui Moyses legislator spiritu prophetie plenus ait: Deum qui te genuit dereliquisti, et oblitus es Domini Creatoris tui . Ephraim uero minor, qui fecunditatem sonat, typum gessit Christiani populi, qui fecundatus est in latitudinem mundi. Hos quidem cum benedicere uellet Iacob, posuit Ioseph Ephraim ad sinistram, Manassem autem ad dexteram aui constituit. At ille cancellatis manibus crucis mysterium presignans, translata in minori dextera, sinistram maiori superposuit: sicque crucis similitudo super capita eorum denotata, Iudeis quidem scandalum, Christianis uero futuram gloriam presignauit . Seniorem ergo per crucis mysterium sinistrum factum de dextro, et  iuniorem dextrum de sinistro cernimus; quia, Iudeis in nostra sinistra labentibus, nos illorum gloriam adepti sumus. Tali igitur sacramento maiori populo Iudeorum prepositus est minor populus gentium. De quibus idem patriarcha sic ait: Iste quidem, scilicet Manasses, erit in populum; sed ille, uidelicet Ephraim, exaltabitur .

Audistis, o Iudei, quam aperte patriarcharum figuris, legis testimoniis et prophetarum preconiis, diuina dispensante gratia, Christianorum libertas et uestra seruitus ab initio mundi fuerit presignata. Nam quia Christi Euangelium, eiusque discipulos de finibus uestris superbe eiecistis, idcirco terram promissionis iuste perdidistis, et eidem populo  Christiano in seruitutem traditi estis. uos cum principibus et sacerdotibus uestris Deum et hominem Iesum Christum, qui uos de Aegyptiaca seruitute liberauerat, et iterum in libertatem filiorum Dei uocare uenerat, sine causa cruci affixistis; cum eisdem homicidis principibus et sacerdotibus uestris de hereditate uobis promissa, et aliquandiu a patribus uestris possessa, cum magno dedecore expulsi estis. Sic ergo uobis euenit, sicut ipse Dei et uirginis Filius predixit: Relinquetur uobis domus uestra deserta . Iusto itaque iudicio de terra promissionis estis eiecti, et ut increduli ac Redemptoris mundi sanguine polluti, per uniuersum mundum dispersi, et cunctis que sub celo sunt nationibus, seruituti traditi.

 Hanc procul dubio uestre incredulitatis obstinationem mortiferam Iacob patriarcha, ut spiritu prophetie plenus in sue posteritatis gente futuram preuidebat, cum filiis suis, uidelicet Simeon et Leui quasi cum quadam indignatione dicebat: Simeon et Leui, uasa iniquitatis bellantia. In consilio eorum non ueniat anima mea; et in cetu illorum non sit gloria mea; quia in furore suo occiderunt uirum, et in uoluntate sua suffoderunt murum. Maledictus furor eorum, quia pertinax; et indignatio illorum, quia dura. Diuidam eos in Iacob, et dispergam illos in Isrel   . Moneo uos, o Iudei, ut tanti patriarche ueracem historiam non negligenter pretereatis,  sed illius expositionem diligenter audiatis. Simeon, inquit, et Leui uasa iniquitatis bellantia. Per Simeonem quippe et Leui Scribe et sacerdotes Iudaici populi intelliguntur. De Simeone quoque Scribe sunt Iudeorum; de tribu Leui principes sacerdotum. De quibus ait euangelista: Principes sacerdotum concilium fecerunt, ut Iesum occiderent . De quo concilio iste sanctus patriarcha, qui iam in spiritu Christum pro salute humani generis passurum preuidebat, dicit: In consilio eorum non ueniat anima mea. Horrebat enim iam tempore sanctus iste patriarcha uidere tanta scelera, que in nouissimis temporibus Iudei facturi erant. Sequitur: Quia in furore suo occiderunt uirum, scilicet Iesum Christum. Quod etiam  in libro  Sapientie in persona Iudeorum sic predictum fuerat: uenite, circumueniamus iustum, quoniam inutilis est nobis, et contrarius operibus nostris. Morte turpissima condemnemus eum: erit enim respectus ex sermonibus illius . Iterum Iacob subiungens, ait: In uoluntate sua suffoderunt murum. Ac si apertius diceret: In sua peruersa uoluntate lancea uulnerauerunt illud spiritale et fortissimum propugnaculum, quod custodit Isrel, scilicet latus Saluatoris. Sequitur: Maledictus furor eorum, quia pertinax, uidelicet ad tantum facinus perpetrandum. Reuera utique maledictus fuit et pertinax furor Iudeorum, quia iracundia diabolice crudelitatis accensi, obtulerunt Christum Pontio  Pilato presidi, dicentes: Crucifige, crucifige eum; quia si hunc dimittis, non es amicus Cesaris . Maledicta etiam illorum indignatio et dura exstitit, dum Barabbam latronem peterent, et uite auctorem Christum ad crucifigendum deputarent. Iterum subiungit, dicens: Diuidam eos in Iacob, et dispergam illos in Isrel. Idcirco hi duo uidelicet Simeon et Leui nominantur diuisio et dispersio, quia nonnulli ex ipsis Domino crediderunt, quidam uero in infidelitate permanserunt. Diuisi autem dicuntur, qui a perfidis Iudeis separantur, et fideliter Ecclesie filiis consociantur; dispersi autem, quorum patria temploque subuerso per orbem terrarum incredulum genus spargitur.

Ea igitur, que superius Iacob patriarcha spiritu  prophetie plenus de uestra, ac patrum uestrorum incredulitate predixit, pro uestra commonitione, o Iudei, necesse est ut iterum replicemus. Maledictus, inquit, furor eorum, quia pertinax; et illorum indignatio, quia dura. Reuera maledictus exstitit furor patrum uestrorum, quia pertinaciter tradiderunt Iesum Christum in manus gentium ad crucifigendum. Illorum quippe furor pertinax et maledictus fuit; quia Dei et uirginis Filium sine causa cruci affixit, et eos in profundum inferni precipitauit, uos de repromissionis terra infeliciter expulit, omnibusque nationibus seruituti subdidit. Ipsi etiam patres uestri, dum Deum et hominem Iesum  Christum iniusto iudicio reum esse mortis condemnauerunt, maledicti fuerunt; quia et seipsos eternis flammis tradiderunt, omnemque suam posteritatem eiusdem innocentis Iesu Christi sanguine commaculauerunt, quem diabolico furore pleni, super se et super filios suos pertinaciter effundi petierunt. Illorum etiam indignatio dura et maledicta fuit, quia dum Iesu Christo irreuerenter ac procaciter insultauit, post se multos ad eternum interitum traxit. Maledicti eritis etiam et uos, o miseri et miserandi Iudei, nisi eorumdem patrum uestrorum maledictum furorem quantocius a cordibus uestris expuleritis, et Iesum Christum uerum Deum uerumque hominem esse, et iam uenisse, indubitanter credideritis. Si ergo ad eterna gaudia  uultis pertingere, pertinacem principum Iudeorum furorem a cordibus uestris abiicite; et per sancte Ecclesie ministros baptismum Christi, sine quo nemo saluari poterit, deuota mente suscipite. Dura etiam Scribarum et Phariseorum indignatio procul sit a mentibus uestris, ut in fide et caritate Christi radicati et fundati , in electorum numero mereamini computari. Et quid dicam uobis, o Iudei? Nimirum si meis saluberrimis consiliis acquieueritis; si meis equissimis monitis assensum prebueritis; si meis iustissimis exhortationibus fidem accommodaueritis, omni dubitatione remota, Christo duce, ad celestis patrie claritatem pertingere poteritis. Si autem in uestre incredulitatis  malitia permanseritis, saluari nequaquam poteritis.



§ XuII.---

uelamen Moysi superpositum cordibus Iudeorum, legem spiritualiter intelligere non sinit. Ex Exodi libro baptismum prefiguratum ostenditur: tribuit remissionem peccatorum baptismus. Lex perfectum hominem non exhibuit: circumcisio ad perfectionem non perduxit: lege data non sunt consumpta Iudeorum peccata, et si Christi morte legalia terminata. Ex eiusdem libri testimonio Christus resurrexit. Exclamat in Iudeorum duritiam eorum ignominiosam reprobationem. Iacob patriarcha cum indignatione loquens filio suo Ruben dicebat. Subiungit, undenam benedictus patriarcha Isreliticum populum ex eo nasciturum tam rigide tanta animaduersione maledixerit.

Quid adhuc dicitis, o Iudei, quid respondetis,  uel quid opponitis? Hec est responsio uestra simul et obiectio: quod idcirco non uultis baptismum Christi suscipere, quia Deus in lege Moysi non precipit cultoribus suis baptizari, sed circumcidi. Ad quod nos respondentes dicimus: quia iuxta Pauli apostoli sententiam, si data esset lex, que posset uiuificare, uidelicet que posset obseruatores suos ad eternam uitam perducere, uere ex lege esset iustitia . Sed conclusit Scriptura legis omnia sub peccato, ut promissio eterne beatitudinis non ex circumcisione, sed ex fide Iesu Christi daretur credentibus, id est in nomine sancte Trinitatis baptizatis. Si ergo promissiones  quas ipse legislator et iudex iehsu Christus patribus uestris promisit, feliciter uultis acquirere, ipsum uerum Deum et uerum hominem esse credite, eiusque baptismum deuota mente suscipite. Pro certo sciatis, quod nisi uos ipsos baptismo illius humiliter subdideritis, intra numerum electorum eius intromitti nequaquam poteritis. Sancta quippe Ecclesia, quia eum ad flumen Iordanis fideliter quesiuit, ideo illum inuenire ibi meruit.

Hec est uestra responsio, o Iudei, quod in tota serie testamenti ueteris, ubi baptismus fuerit prefiguratus, inuenire nunquam potuistis. Ad quod nos e diuerso dicimus, quod idcirco baptismum Christi, nec a patriarchis prefiguratum nec a prophetis predictum inuenire potuistis; quia uelamen  Moysi superpositum est cordibus uestris, ideoque non spiritaliter sed carnaliter legem intelligitis. Quamuis ergo pluribus in locis aliis, uidelicet patriarcharum figuris, legis testimoniis, et prophetarum uerissimis preconiis baptismum prefiguratum fuisse ostendere possemus; ad uestram tamen falsam oppositionem conuincendam, et nostram fidem confirmandam, quam perspicue in libro Exodi prefiguratus fuerit, diligenter monstrabimus.

Scire itaque debetis, o Iudei, quod Moyses ab infantia sua Iesum Christum Saluatorem mundi prefigurauerit in operibus suis. Moyses igitur in domo patris sui tribus mensibus nutritus, post tres menses a matre sua foras eiectus, ripe fluminis fuit expositus . Ita Synagoga carnalis  mater quasi paruulum a suo consortio expulit Christum; quia tunc paruulus uidebatur, cum in homine cerneretur  . Moyses ergo in ripa fluminis inuenitur, et Dominus, cuius Moyses typum tenebat, ad flumen Iordanis, id est ad aquam baptismatis a fidelibus populis inuenitur. Interea filia Pharaonis descendens ad lauacrum fluminis infantem suscepit. Ecclesia uero ex gentibus congregata salutaris lauacri sanctificationem desiderans gratulanter Christum recepit. Inuenit filia Pharaonis Moysem inclusum in uasculo tibin  , quod ex multis agrestibus uirgulis fuit; inuenit Christum Ecclesia reconditum in cordibus sanctorum, qui in unitate caritatis contexti ex multorum fratrum  membris, omnes unum in Christo corpus effecti sunt, ipsumque religione sacre obseruationis suscipientes, summo honore uenerantur.

Cognoscite igitur, o Iudei, quod baptismus Christi, quo remissio peccatorum, Spiritus sancti gratia cooperante, fidelibus tribuitur, non solum a Christo et ab eius discipulis, ut uos mentimini, fuit inuentus, sed etiam in ueteri testamento figuris patriarcharum, et preconiis prophetarum ueraciter exstiterit preostensus. Baptismus ergo in nomine sancte Trinitatis a ministris sancte Ecclesie fidelibus populis traditus, deuota illud mente suscipientibus, remissionem peccatorum tribuit,  celeste regnum aperit, eosque ad celestis patrie felicitatem intromittit. Circumcisio autem nullum hominem ad perfectionem perduxit, nulli celeste regnum ante passionem Christi aperuit, neminem patriarcharum uel prophetarum ad superne pacis uisionem intromisit. Lex ergo nullum hominem perfectum exhibuit, quia nullorum peccata perfecte purgauit. Et ut sciatis, o Iudei, uera esse que diximus, libri Exodi testimonio comprobabimus.

Moyses pascebat oues Iethro cognati sui sacerdotis Madian: cumque minasset gregem ad interiora deserti uenit ad montem Dei Horeb. Apparuitque ei Dominus in flamma ignis de medio rabi. Et uidebat Moyses, quod rubus arderet, et non combureretur . Dixitque Dominus ad Moysen: uidi  afflictionem populi mei. Sed ueni, mittam te ad Pharaonem, ut educas populum meum de Egypto   . Apparuit ergo Dominus Moysi in rubo mittens eum ad gentem, quam presciebat iniquam futuram, et erat flamma in rubo, id est in spinis, et rubus non cremabatur. Rubus peccatorum Iudeorum spinas significabat. Flamma ergo in rubo precepta legis sunt in populo Iudaico, quia illis data est lex ut flamma. Flamma igitur in rubo aperte demonstrabat quod lege data, non sunt consumpta Iudeorum peccata. Sicut ergo rubus sub igne non cremabatur, sic et preuaricationes Iudeorum nec sub lege perfecte corrigebantur. Quia igitur lex nullius peccata perfecte purgauit, idcirco celeste regnum,  o Iudei, ut predictum est, nulli hominum aperire potuit. uolo uos scire, o Iudei, quia qui in lege secundum Domini preceptum circumcidebantur, non statim post mortem celestis regni ianuam intrare poterant, sed tantum in sinu Abrahe beata requie collocati, superne pacis ingressum spe felici exspectabant. Christum quippe, qui legem dederat, uenturum certissime credebant, ipsumque, ut benedictionem daret, id est licentiam intrandi celeste regnum, uidendique Deum deorum, seipsum uidelicet cum Deo Patre et Spiritu sancto in Sion summo desiderio optabant. . Iam uero post passionem et resurrectionem Domini nostri Iesu Christi quicunque in nomine sancte Trinitatis Patris uidelicet et Filii et Spiritus sancti  baptismum deuota ac fideli mente suscipiunt, sobrie, iuste et pie uiuunt , cum de hoc seculo recedunt felici transmigratione, ad celestem patriam indubitanter perueniunt. Ad hec nimirum ipse Dei Filius de sinu Patris descendit, ut misericorditer humanum genus per crucem redimeret, sibique obedientibus celestis patrie ianuam primus aperiret. Primus Adam posteritatem suam peccando, secum in infernum precipitauit; secundus Adam de sinu Patris ueniens, electos suos libertati restituit, eosque ad celum, quo ipse primum ascendit, secum reportauit. Idcirco ad uos, o Iudei, toties reuertor colloquendo et admonendo, quia uestre  infelicitati plurimum condoleo. Circumcisio igitur carnalis ad consequendam eternam beatitudinem, ut predictum est, non sufficit, nec obseruatores legis ad superne pacis uisionem intromittit, sed potius ab ea repellit.

Nolo uos ignorare, o Iudei, omnia legalia precepta in Christi morte fuisse terminata. Ex tunc enim circumcisio, ut dictum est, uim suam perdidit, ita quod postea obseruatoribus suis non profuit, sed magis obfuit. Usque ad oblationem quippe uere hostie obseruatio legis potuit prodesse. Si enim legalia precepta ante passionem Domini finem habuissent, non ea imminente uetus pascha ipse cum discipulis suis manducasset.

Iam itaque, o Iudei, iam Dei Filius de sinu Patris  olim descendit; iam pro mundi redemptione humanam naturam de uirgine sine peccato accepit, passionem sui sacratissimi corporis non inuitus, sed spontanea uoluntate pro redemptione nostra misericorditer sustinuit; mortem deglutiuit ac destruxit; tenebrarum principem potenter uicit, portas inferni confregit; sanctos, qui ibidem detinebantur, abstraxit; tertia die ueraciter a mortuis resurrexit, eosque, quos ab inferis ad superos reuocauit, secum celo inuexit, ipse uero ad Dei Patris dexteram ascendit.

Quid ad hec dicitis, o Iudei, quid respondetis? Nunquid de Christi aduentu, eiusque diuinitate adhuc dubitatis? Nunquid ipsum iam uenisse, et per crucem mundum redemisse nondum creditis? Nunquid  tot legis testimoniis instructi, tot prophetarum uaticiniis edocti, tot euangelistarum preconiis admoniti, in fide catholica nondum estis confirmati, nec in caritate Christi perfecti? Pro certo sciatis quod, Dei me gratia preueniente, comitante et subsequente, uobis nec silentium nec quietem tribuam, quousque uos, qui illum nondum uenisse, nec uerum Deum fuisse pertinaci mente negatis, uerissimis sanctarum Scripturarum testimoniis aperta ratione falsos testes esse conuincam.

Quid ergo dicitis, o Iudei, quid respondetis, uel quid obiicitis? Hec est responsio uestra. Dicitis enim quod iehsu Nazarenus, quem ad petitionem patrum uestrorum Pilatus cruci affixit, nequaquam  de morte resurgere potuit. Ad hec nos e contra respondemus, quod indubitanter Dei Filius de sinu Patris descendit, et ex intemerata uirgine humanum corpus sine peccato assumpsit, in quo secundum humanitatem ueraciter passionem et mortem suscepit, et tertia die resurrexit. Ut ergo uos in uestra obiectione mentitos esse comprobemus, uerissimam libri Exodi figuram piissime mortis et resurrectionis Christi spiritaliter expositam introducamus. Attentius igitur audite, que Dominus dixit ad Moysen in monte Horeb. Descende, inquit, in Aegyptum, ut educas populum meum filios Isrel de Aegypto. Respondens Moyses ait: Quod signum  ostendam eis, ut credant quia tu me misisti? . Et Dominus ad illum: Proiice uirgam, quam manu tenes in terram. Et proiecit, et uersa est in serpentem. Expauitque Moyses, et fugit. Et ait illi Dominus: Apprehende caudam eius. Et apprehendit, et facta est iterum uirga . uirga enim Christum significabat, cui per Psalmitam dicitur: uirga directionis uirga regni tui   . Serpens quoque, significabat mortem. Serpens persuasit homini mortem. Mors ergo a serpente. uirga itaque conuersa in serpentem Christus est in mortem. Et tamen expauit Moyses, et fugit. Quid significabat, quod Moyses ab illo serpente fugiebat, nisi quod in Euangelio factum legimus? Mortuus est Christus, et omnes discipuli, relicto eo, fugerunt  . Sed quid iterum dictum est? Apprehende, inquit, caudam eius. Quid est cauda nisi corporis posteriora? Hoc significabat, quod Dominus Moysi alibi ait: Posteriora mea uidebis . Christus itaque primo factus serpens in morte, sed cauda apprehensa factus est uirga, quia occisus est, et postea ad id quod fuerat resurgendo reuersus est, ibique per uite reparationem, morte consumpta, nichil in eo iam mortale apparuit, quia mors illi ultra non dominabitur . Mortuus est itaque Dei et uirginis Filius secundum eamdem humanam naturam, quam sine peccato susceperat propter scelera nostra, et resurrexit propter iustificationem nostram. Predicta igitur ueteris testamenti figura, o Iudei, Deum et hominem Iesum  Christum pro salute humana passurum, et de morte resurrecturum euidenter preostendit, uosque in uestra oppositione, qui illum non uenisse, nec passum, nec mortuum fuisse, nec die tertia resurrexisse asseritis, falsos testes esse aperte conuincit.

O gens praua et peruersa, o popule stulte et insipiens, heccine reddis Domino Creatori tuo, qui te creauit ex nichilo? O gens incredula, quare illum negas, qui patres tuos, patriarchas uidelicet et prophetas in populum sibi peculiarem elegit, eosque de domo seruitutis eripuit, de carcere ferreo Aegypti liberauit, per quadraginta annos in deserto manna de nubibus pauit, a facie illorum reges  fortes, et gentes multas exstirpauit, in terram promissionis collocauit; ad ultimum uero ut genus humanum redimeret, ex illorum progenie carnem suscepit, passionem et mortem spontanea uoluntate sustinuit, tertia die resurrexit, et ad dexteram Dei Patris idem uerus Deus et uerus homo ascendit? Quare ergo illius tantis beneficiis, o Iudei, ingrati estis? Magnam quippe omnipotens Deus dignitatem antiquis patribus uestris, patriarchis scilicet et prophetis pre omnibus, qui sub celo sunt, populis contulerat, cum de illis dicebat: Primogenitus filius meus est Isrel . Sed tante auctoritatis priuilegium patres uestri tunc perdiderunt,  quando Iesum Christum sibi a Deo Patre specialiter missum non solum recipere honorifice noluerunt, sed etiam sine causa morti tradiderunt. uos etiam, qui patrum uestrorum cecitatem secuti, Christum iam uenisse, et uerum Deum ac uerum hominem fuisse negatis, non solum tantis Dei donis indignos uos exhibetis, uerum etiam eterne damnationi reos uos constituitis. Hac de causa terram promissionis perdidistis, et ut reprobi atque sacrilegi per uniuersum mundum dispersi estis. Hanc utique patriarcharum ac prophetarum omniumque illorum, qui ante Christi aduentum iuste et pie uixerunt, electionem, nec non et uestram, o Iudei, post passionem Christi ignominiosam reprobationem Iacob patriarcha ut spiritu prophetie plenus, futuram  preuidebat, cum primogenito filio suo Ruben quasi cum quadam indignatione dicebat.

Ruben primogenitus meus, tu fortitudo mea, et principium doloris mei. Primus in donis, maior imperio. Effusus es sicut aqua, non crescas: quia ascendisti cubile patris tui, et maculasti stratum eius . Iacob patriarcha in Ruben prioris populi uidetur ostendisse personam. Etenim secundum quod tempore illo primogenitis debebatur, ipsius erat accipere sacerdotium uel regnum  . Sequitur: Tu fortitudo mea. Utique quia ex ipso populo fundamentum fidei processit, et ex ipso uirtus Dei, que Christus est, aduenit. Quomodo autem ipse Iudaicus populus sit principium dolorum,  nisi, dum Deo Patri semper irrogauit iniuriam, dum conuertit ad eum dorsum et non faciem, frequenter illum ad iracundiam prouocauit? Iste scilicet populus Iudeorum primus est in donis, quia ipsi primum credita sunt eloquia Dei  et legis latio, atque ad ipsum primo facta fuit testamenti promissio. Iste maior imperio utique pro magnitudine uirium et nobilitate regni, qua temporibus Dauid et Salomonis populus ipse pollebat. Iterum Iacob subiungit, dicens: Effusus es sicut aqua, uidelicet peccando in Christum. Ac si diceret: Effusus es quasi aqua, que uasculo non tenetur uoluptatis impetu. Etiam addidit, dicens: Ultra non crescas. Idcirco Iudaicus populus maledictionem ut ultra non cresceret, promeruit, quia Iesum  Christum sine causa cruci affixit. Populus ipse, quia per uniuersum mundum dispersus est, ualde imminutus atque despectus est. Sed quare ipse Iudeorum populus talia pati meruit, ostendit, cum protinus subiecit: Quia ascendisti cubile patris tui. Non hoc de preterito dictum est, ut uos mentimini, o Iudei, eo quod Ruben dormierit cum Bala concubina patris sui , sed potius de futuro intelligendum est. Sic enim iste sanctus patriarcha in initio huius prophetie ait filiis suis: Congregamini, ut annuntiem uobis, que uentura sunt in nouissimis diebus . Non ergo preteritum est credendum, quod ille futurum esse predixit.  De passione igitur Christi dictum fuisse intelligendum est. Preuidebat enim iam in spiritu Iacob Christi passionem, et Iudaice plebis impiissimam audaciam, que impudenter ad cubile Dei Patris sui accessit, et quasi stratum eius maculauit, quando sanctissimum corpus Iesu Christi, in quo omnes thesauri sapientie et scientie Dei requiescunt, et in quo habitat omnis plenitudo diuinitatis corporaliter , cruce suspendit, ferro uulnerauit, sanguine tinxit.

Satis itaque uera est illa sententia, o Iudei, que in libro Iob sic ait: In antiquis solet esse sapientia . In antiquo igitur Iacob patriarcha, spiritu prophetie interius docente, ueritas et sapientia sunt inuente. Christum enim uenturum et pro humani  generis salute passurum certissime presciebat, et primogenitum filium suum, id est Isreliticum populum, a quo illius ueneranda glorificanda atque adoranda passio celebrari nouissimis diebus preuidebat, sub persona primogeniti sui Ruben tactus intrinsecus dolore cordis alta ex intimo pectore suspiria trahens maledicebat, dicens: Ultra non crescas. Quare, o sancte Iacob, Isreliticum populum ex te nasciturum tam rigide tantaque animaduersione maledicis? Quare tuam prolem, quam nondum uides oculis corporis, tam crudeli maledictionis sententia percutis? Quare populus, qui nondum nascitur mundo, iam obligatur maledictionis uinculo? Dic ergo nobis, cur populus ille tam grauem maledictionis sententiam promeruit, cum necdum  in hoc mundo boni siue mali aliquid fecerit, nec in lege mandatorum Dei transgressor exstiterit? Quare primogenito filio tuo, scilicet Isrelitico populo, ut ultra non cresceret, tam efficaciter interdixisti, cum illum in aliquo actuali peccato reum necdum inuenisti?

Quid ad hec iustus et sanctus Iacob patriarcha, o Iudei, responderit, quale de uobis testimonium, qui Christum sine causa cruci affixistis, protulerit, qua de causa super uos tanti ponderis sententiam promulgauerit, omnes simul audiamus. Ideo, inquit, ipsum Iudaicum populum ex femoris mei semine processurum sub persona primogeniti filii mei Ruben maledico, quia eum in nouissimis diebus  horrenda nimis scelera perpetrare prenosco. Ac si apertius diceret: Noui enim illum post mortem meam iniqua facturum et diuine dispositioni in multis aduersaturum. Erit quippe dure ceruicis ac superbus, et contra Dominum rebellis atque contentiosus. Preterea, quod erit grauius ac damnabilius, in nouissimis diebus, id est cum uenerit plenitudo temporis, Dei Patris sui cubile ascendet, corpus uidelicet Iesu Christi, in quo complacuit Deo habitare in ipso, et in quo sibi eidem Deo Patri bene complacuit , clauis perforabit, lancea uulnerabit. Et stratum eius, inquit, maculasti. De futuro hic patriarcha sanctissimus quasi  de preterito loquitur. Ac si eidem Iudaico populo, qui tantum sacrilegium commissurus erat, aperte diceret: Stratum Dei Patris tui maculabis, idem scilicet corpus Dei et hominis Iesu Christi, in quo omnes thesauri sapientie et scientie Dei requiescunt , maculare tentabis, sputis uidelicet immundis coinquinabis, blasphemiis iniuriaberis, conuiciis dehonestabis, opprobriis inhonorabis, maledictis frequenter lacesses. Ipse quippe Deum Patrem suum glorificabit; et tu illum, o popule stulte et insipiens, inhonorabis. Ipsa ergo inhonoratio, ipsa Dei Patris strati, id est sanctissimi corporis Iesu Christi intelligitur maculatio. Quia igitur nouissimis diebus, spiritu prophetico interius docente, supradicta mala te impleturum preuidi,  idcirco tam efficaciter tibi maledixi, et ne ultra crescens interdixi.

Quid uobis uidetur, o Iudei, quid dicitis, uel quid ad hec respondetis? Nunquid hanc uerissimam tanti patriarche sententiam nondum esse impletam dubitatis? Nunquid non aperte cognoscitis, quod idcirco illius doloris principium estis, quia Christum sine causa cruci affixistis? Cur etiam, o infelices et miseri, non intelligitis, quod a die qua ipsum Dei et uirginis Filium cruce suspendistis, non ultra creuistis, sed potius hac de causa plusquam omnes gentes imminuti estis? Indubitanter itaque, o Iudei, Christum iam uenisse credite, dum mala que Iacob patriarcha uobis minatus est, manifeste cognoscitis in uestra malitia uos comprehendisse.  A die qua Deum hominemque Iesum Christum, ut dictum est, inhonorastis, in melius non profecistis, sed in deterius semper corruistis. Si ergo uultis maledictionem Iacob euadere, et ad animarum uestrarum salutem pertingere, Iesum Christum cum Deo Patre et Spiritu sancto indubitanter unum et uerum Deum esse credite. Si etiam in presenti et futuro seculo in ipsius casto timore atque amore desideratis crescere, de transacta incredulitatis perfidia ueram coram illo penitentiam agite, eiusque baptismum in nomine summe et indiuidue Trinitatis deuota mente suscipite. Qui ergo hactenus in terrenis et transitoriis actibus solliciti fuistis, iam nunc quamuis sero de eterna salute solliciti esse debetis.



§ XuIII.---

Ostendit uiam qua per desertum cum Moyse incedendum est, ut de Aegyptiorum seruitute erepti, salutem pertingere possint. uerbum carnem factum, pro salute hominum passum, et die tertia resuscitatum Moyses uirga prefigurauit. Iacob patriarcha Christianum populum Deo fideliter seruiturum, eternam requiem consecuturum, cum Issachar filium suum benediceret, prophetico spiritu preuidebat. Deum et hominem comprehendi et ligari, crucifigi et mori potuisse, prefiguratum fuit, cum Moyses pascha celebrare iussit. Insinuat quonam pacto immaculati agni sanguis in superliminaribus et super utrumque postem poni debeat. Consulit Iudeos, ut sanctam Ecclesiam ingredi ponentur, quam celestibus donis ornatam Iacob  patriarcha prefigurabat, dum alloqueretur Zabulon: que Christi Redemptoris sui uestigia sequitur. Christum columna admirabilis, que Isreliticum populum preibat, prefigurabat. Iudeorum incredulitatis cecitatem, quam columna nubis, que per diem castra obnubilabat, prefigurabat, beati Ioannis dictis manifeste impugnat.

Iamdudum uos salubriter increpauimus eo quod olim cum Abraham et Isaac ad locum sacrificii pergentibus, non accessistis, Dominum scilicet Iesum Christum pro redemptione mundi ueraciter passum mortuum et tertia die resuscitatum fuisse non credidistis, sed diu cum asino remansistis, uidelicet in stultitia uestre incredulitatis usque in hodiernum diem perseuerastis: saltem uel nunc cum Moyse et cum omnibus filiis Isrel exeuntes de Aegypto uiam trium dierum iuxta imperium Domini  proficiscimini in desertum, ut ibi sacrificetis Deo.

 uolo uos scire, o Iudei, quod hec uia qua uobis triduo est incedendum, Christus est, ut exeuntes de Aegypto, id est de incentiuis uitiorum et de praua carnalis uite conuersatione, peruenire possitis ad locum, quo immolare Deo debeatis. Hec igitur uia Christus est, qui dicit: Ego sum uia, ueritas, et uita . Qua uia triduo uobis simul et nobis est incedendum. Quicunque enim in corde suo confessus fuerit, quoniam iehsu est Filius Dei, et sine ulla dubitatione crediderit, quod Deus illum a mortuis tertia die suscitauerit, et hanc fidem moribus bonis ornauerit, nichilominus saluus erit,  quia beneplacitum Deo sacrificium offert. Aliter: Ibimus uiam trium dierum sacrificare Domino Deo nostro . Ibimus scilicet fide, spe et caritate sacrificare Domino Deo nostro contritione cordis, confessione oris, satisfactione operis. Hec est tridui uia, per quam peruenitur ad locum in quo immolatur, et redditur Deo sacrificium laudis . Per hanc itaque rectissimam uiam, o Iudei, id est per Christum Dei et uirginis Filium fideliter ambulate, ut de Aegyptiorum seruitute erepti, hoc est de antiqui hostis imperio liberati, ad locum immolationis, id est ad animarum uestrarum salutem recte credendo possitis pertingere.

Sed iam uideamus quid Moyses inter cetera Pharaoni dixerit. Ibimus, inquit, uiam trium dierum  per desertum, et sacrificabimus Domino Deo nostro abominationes Aegyptiorum . Oues quippe Aegyptii edere dedignantur; sed quod Aegyptii abominantur, hoc Isrelite Deo offerunt; quia simplicitatem conscientie, quam ciues Aegypti, hoc est sapientes huius seculi quasi fatuitatem deputant, hanc iusti homines Deo in sacrificium immolant, et per id Deo placere procurant, quod in hoc seculo abiectum et contemptibile esse considerant secundum Apostolum, qui ait: Que stulta sunt mundi elegit Deus, ut confunderet  fortia .

 uellem scire, o Iudei, utrum, iam mortifera a cordibus uestris infidelitate remota, Iesum Christum uerum Deum et uerum hominem esse credatis, an adhuc de illius diuinitate, qua Deo Patri ceternus et consubstantialis est, dubitetis? Ad hec respondentes dicitis, quod nec uerum Deum fuisse, nec iam uenisse credere omnino potestis. Ad hec nos econtra respondemus, quod naturaliter ex Deo Patre ante omnia secula genitus sit, et pro redemptione mundi tempore gratie ex incorrupta uirgine naturalem carnis substantiam suscepit. Habet itaque de Deo Patre naturalem diuinitatis substantiam, habet de uirgine matre ueram carnis naturam. Et ut uera esse que dicimus, non dubitetis, qualiter ipsum Deum et hominem Iesum Christum  pro salute hominum passum, et die tertia resuscitatum uirga Moysi prefigurauerit, monemus ut diligenter audiatis  . Historia ergo illius temporis referente, Moyses iussu Domini in conspectu Pharaonis uirgam proiecit, que uersa est in draconem, et magorum uirgas deuorauit , significans, quod in nouissimis diebus, id est tempore gratie uerbum caro fieret; quod serpentis dira uenena, id est diaboli imperium destrueret. uirga significat uerbum Dei Patris, id est Christum. uerbum dico directum, regale, plenum potestatis, insigne imperii. Cui per Psalmistam dicitur: uirga directionis, uirga regni tui . uirga igitur serpens facta est, quoniam qui erat Filius Dei ex Deo Patre natus ante omnia secula, factus est Filius hominis,  id est uirginis, natus ex uirgine in fine temporum, qui, quasi serpens exaltatus in cruce medicinam humanis uulneribus infudit. Unde ipse humani generis piissimus Redemptor ait: Sicut Moyses exaltauit serpentem in deserto, ita exaltari oportet Filium hominis, ut omnis qui credit in ipsum, non pereat, sed habeat uitam eternam . uirga igitur Moysi in draconem uersa, magorum uirgas absorbuit, et Christus factus est obediens Deo Patri usque ad mortem, mortem autem crucis , et per ipsam mortem carnis aculeum consumpsit mortis, id est destruxit, ipso per Osee prophetam huiusmodi testante ac fortiter comminante: O mors, ero mors tua; morsus tuus ero, o inferne .

 Est itaque Dominus noster iehsu Christus, o Iudei, uerus Deus et uerus homo, quem sancti patriarche ante legem euidentissimis figuris et enigmatibus ad redemptionem mundi uenturum presignarunt; prophete Spiritu sancto edocti ante omnia secula a Deo Patre ineffabiliter fuisse genitum, et in tempore ex incorrupta uirgine nasciturum, passurum, et die tertia resurrecturum fore, concorditer predixerunt; apostoli uero et euangeliste illum iam uenisse, et mundum redemisse, manifeste predicauerunt. Baptismum ergo illius, o Iudei, deuota mente suscipite, ut cum fidelibus Christianis  per ipsum, sine quo nullus saluari potest, ad animarum uestrarum salutem possitis pertingere. Ipsum enim cum Deo Patre et Spiritu sancto Christianus populus unum et uerum Deum credit; ipsi fideliter seruit; illius iugum suaue et onus leue cum omni deuotione sibi imposuit; post ipsum ad celestem patriam summo desiderio currit Ipsum procul dubio Christianum populum Iacob patriarcha Deo fideliter seruiturum, et in omnibus obedientem futurum, atque eternam requiem ab eodem omnipotenti Deo consecuturum, spiritu prophetie preuidebat, cum Issachar, filium suum benedicens, aiebat.

Issachar asinus fortis accubans in terminos maris  . uidit requiem quod esset bona; et terram quod optima; et supposuit humerum suum ad portandum, factusque  est tributis seruiens .  Issachar, ut predictum est, qui interpretatur merces, refertur ad populum gentium, quem Dominus iehsu Christus pretio sanguinis sui mercatus est. Issachar iste idcirco asinus fortis scribitur, quia prius gentilis populus, quasi brutum et luxuriosum animal erat. Nunc autem uere fortis est, Redemptoris mundi iugo sua colla subiiciens, et leue onus euangelice discipline perferens. Hic habitans in terminos maris uidit requiem quod esset bona, et terram quod optima. In terminos maris accubare, est prestolato mundi fine requiescere, nichilque de his, que nunc in medio uersantur, querere, sed ultima desiderare. Et fortis asinus eternam requiem optimam uidet,  cum simplex gentilitas ideo se ad robur boni operis erigit, quia ad eterne uite patriam tendit. Unde etiam humerum suum ad portandum ponit, quia, dum ad promissam requiem peruenire desiderat, omnia mandata Domini libenter portat. Unde et factus est tributis seruiens, hoc est eterno Regi suo Iesu Christo fidei dona operumque bonorum munera offerens.

Quare igitur, o Iudei, tota die otiosi statis?  A tempore uidelicet passionis Christi usque in presens tempus a bonis operibus uacatis? Legem non custoditis, Euangelium non recipitis, Iudei, id est confessores Christi non estis, Christiani esse non uultis? Qui ergo tam longo huius seculi spatio a bonorum operum fructu uacui remansistis,  tandem necesse est ut cum fidelibus Christianis euangelicis sacramentis uos ipsos deuota mente subiiciatis. Iam itaque a cordibus uestris diuturnam incredulitatis duritiam expellite, et cum fidelibus populis sancte Ecclesie ianuam fideliter ingredi elaborate; iugum etiam suaue, et onus Iesu Christi leue  cum Issachar patriarcha super uos tollite, ut incredulitatis uestre possitis ueniam consequi, et ad celestis patrie remunerationem, ipso operante, peruenire.

Quid ad hec dicitis, o Iudei, quid opponitis, aut  quid respondetis? Cuius uoluntatis uel cuius fidei estis monemus ut ostendatis nobis. Si Christum uerum Deum et uerum hominem esse, et pro totius mundi salute passum fuisse iam creditis, recte agitis; si autem de illo adhuc dubitatis, hoc ipsum indicate nobis. Hec est responsio atque oppositio uestra. Dicitis enim, quod si Christus, ut nos sepe testati sumus, uerus Deus et uerus homo esset, nequaquam ab hominibus comprehendi, ligari, flagellari, crucifigi, mori et sepeliri posset. Ad hec nos e diuerso dicimus quod Deus et homo iehsu Christus secundum diuinitatem, qua naturaliter ex Deo Patre ante omnia secula natus est, incomprehensibilis, impassibilis et immortalis est; secundum humanitatem uero, quam pro redemptione mundi  de uirgine sine peccato assumpsit, potuit comprehendi, ligari, flagellari, crucifigi et mori. Deus uero suscitauit illum a mortuis . Qui etiam post resurrectionem suam in eadem humanitate qua pro redemptione mundi passus et mortuus fuerat, discipulis suis manifestus apparuit ; et ut uere resuscitatum se esse ostenderet, coram eis comedit et bibit, atque ipsis cernentibus celum ascendit , et in dextera Dei Patris sedet . Passus est itaque secundum humanitatem, quam assumpsit de uirgine matre, qui impassibilis et immortalis permanet in sua diuinitate. Secundum eamdem igitur carnem, qua, cooperante Spiritu sancto, conceptus in uirgine, et ex ea natus fuit, seipsum in ara crucis Deo Patri in odorem suauitatis  obtulit, antiquum hostem, qui primum hominem deceperat, rationabiliter expugnauit, infernum exspoliauit, tertia die resurrexit, et nos secum ad eternam uitam subleuauit  . »Formam itaque serui humiliter misericorditerque, ut ait B. Fulgentius, uir sapiens et Deo plenus, de eodem matris utero idem Deus homo factus exiuit, et in Cruce idem Deus homo factus pependit, et in sepulcro idem Deus homo factus iacuit, et ab inferis idem Deus homo factus rediens die tertia resurrexit: sed in sepulcro secundum solam carnem idem Deus iacuit, et in infernum secundum solam animam descendit.« Ut ergo uos, o Iudei, qui Christum uerum Deum et uerum hominem esse, et pro humani generis  redemptione passum fuisse negatis, in uestra assertione mentitos esse comprobemus, quam aperte illum Deus Pater pro humani generis redemptione passurum, misericorditerque moriturum prefigurauerit, cum filiis Isrel in Aegypto per Moysem pascha celebrare iussit, monemus ut attentius audiatis.

Ait enim: Immolet uniuersa multitudo filiorum Isrel agnum ad uesperam, et sument de sanguine eius, ac ponent super utrumque postem et in superliminaribus  domorum, in quibus comedent illum .  Fit ergo pascha in agni occisione; occiditur Christus pro multorum salute. uespere immolatur agnus; in uespera mundi passus est Christus. De quo Isaias ait: Sicut ouis ad occisionem ducetur, et sicut agnus coram tondente se obmutescet, et sic non aperiet os suum . Sequitur: Os non comminuetis ex eo . Sic etiam de Christo legimus in Euangelio: Ad Iesum cum uenissent, eumque iam mortuum inuenissent, non fregerunt eius crura, sed unus militum lancea latus eius percussit, et continuo exiuit sanguis et aqua .  Sanguine agni illiniuntur Isrelitarum postes, ne uastator angelus audeat inferre perniciem; signantur signo Dominice passionis in frontibus fideles populi ad  tutelam salutis, ut hi soli ab interitu liberentur, qui cruore Dominice passionis cordibus et frontibus signati sunt, qui etiam opere huiusmodi Deo canunt: Signatum est super nos lumen uultus tui, Domine . Unde et transitus interpretatur ipsa solemnitas Pasche, eo quod de peioribus ad meliora pergentes, hoc est de carnali conuersatione ad desideranda celestis patrie gaudia mente transeuntes, tenebrosam Aegyptum, scilicet presentem mundum diuersis erroribus obscurum et multiplicibus peccatis inuolutum relinquere debeamus. Quod autem ait de agni illius esu: Omnis alienigena non comedet ex eo: et in una domo comedetur, nec offeretur de carnibus eius foras , de corporis  Christi sacramento, cuius ille agnus figuram gerebat, proprie scriptum fuisse intelligendum est. Cuius corpus et sanguis in una domo, id est in una Ecclesia manducare precipitur, nec offerri foras in plebibus, scilicet hereticorum, qui ab eadem Ecclesie catholice unitate foras uagantur.

Quid ad hec dicitis, o inimici ueritatis Iudei, aut quid respondetis? Aperte intelligere, et remota omni dubitatione, debetis credere, quod agnus ille, quem, iubente Domino, ut dictum est, omnis multitudo filiorum Isrel ad uesperam immolauit, Dei et hominis Iesu Christi indubitanter figuram tenuit, cuius immolatione Deus Pater humanum genus a demoniaca dominatione redemit. Per illum agnum figuratiuum Deus Pater  filios Isrel de durissimo Pharaonis imperio liberauit. Per Christum autem, qui uere est Agnus sine macula, uniuersum mundum de potestate diaboli eripuit. Omnia enim, ut ait Apostolus, in figura contingebant illis . Sanguine igitur illius figuratiui agni Isreliticus populus de ferreo Aegypti carcere est ereptus; sanguine uero Agni incontaminati et immaculati Iesu Christi, de crudelissimo diaboli iugo populus Christianus misericorditer est redemptus.  Pascha igitur, ut prediximus, transitus interpretatur. Recte ergo uterque transitus, legalis uidelicet et euangelicus sanguine est consecratus. Ille agni paschalis, iste illius, de quo dicit Apostolus: Etenim Pascha nostrum immolatus est Christus . Iste scilicet Dei et uirginis Filii sanguine fuso in cruce, ille in crucis modo medio limine et superliminari asperso.

Est itaque iehsu Christus uerus Deus et uerus homo, qui tam euidenter prefiguratus fuit in paschali agno. Aperte igitur ipsa immolatio agni, o Iudei, qui Christum passurum, et pro redemptione humani generis moriturum presignauit, uos qui illum non uenisse, nec uerum Deum fuisse dicitis, falsos testes esse conuincit. Audite ergo, rebelles et  increduli, audite que dico, auscultate que moneo. Nihilominus si in uestre incredulitatis malitia perseueraueritis, absque dubio in eternum peribitis. Si autem illum uerum Deum esse, et proprio sanguine, ut in paschali agno prefiguratum fuit, mundum iam redemisse indubitanter credideritis, eiusque baptismum deuota mente susceperitis, ad eterne uite gaudia cum sancte Ecclesie filiis, ipso iuuante pariter et ducente, pertingere poteritis. Si ergo ad animarum uestrarum salutem cupitis peruenire, ipsius Iesu Christi immaculati Agni sanguinem super utrumque postem ponite, ore uidelicet cordis et corporis in remissionem peccatorum uestrorum fideliter haurite. In superliminaribus etiam domorum  sanguinem illius ponere debetis, ne aliquo tentationum impulsu a statu uere fidei cadere possitis.

Forte interrogatis, o Iudei, qui sint allegorice utrique postes, que duo superliminaria domorum, super quos immaculati et incontaminati Agni Iesu Christi sanguinem imponere debeatis. Beatum igitur Gregorium sanctarum Scripturarum expositorem subtilissimum interrogemus, et qualiter nobis postes et superliminaria domorum intelligenda sint, ab eo diligenter audiamus  . »Sanguis, inquit, sanctissimi Agni Iesu Christi super utrumque postem ponitur, quando non solum ore corporis, sed etiam cordis hauritur. In utroque enim poste agni sanguis ponitur, quando sacramentum passionis illius  cum ore ad redemptionem sumitur, et ad imitationem illius intenta mente cogitatur. Nam qui sic Redemptoris sui sanguinem accipit, ut imitari passionem illius necdum uelit, in uno poste sanguinem ponit. Superliminaribus etiam domorum sanguis passionis Christi ponendus est. Quid enim spiritualiter domos nisi mentes nostras accipimus, in quibus per cogitationem habitamus? Cuius domus superliminare est ipsa intentio, que preeminet actioni. Qui igitur intentionem cogitationis sue ad imitationem Dominice passionis dirigit, in superliminari domus agni sanguinem ponit. uel certe domus nostre sunt ipsa corpora, in quibus  quousque uiuimus habitamus. Et in superliminare domus agni sanguinem ponimus, quia crucem passionis illius in fronte portamus.«

Ipsum ergo, o Iudei, uerum Deum et uerum hominem esse credite; baptismum deuota mente suscipite; illius passionis sanguinem corde et ore percipite: sancte crucis signaculo frontes uestras ad tutelam corporum et animarum uestrarum signate, ut uastator angelus transiens non presumat uobis nocere. Sanctam etiam Christi Ecclesiam, o Iudei, fideliter ingredi omnibus modis elaborate, quia in illa inuenietis portum quietis, refugium consolationis, medicinam salutis, doctrinam ueritatis, fontem purificationis, normam rectitudinis, regulam uere fidei et pietatis, conuersationem sanctam Deoque  placitam, quam, si assecuti fueritis, ad celestis patrie remunerationem pertingere poteritis.

Hanc procul dubio sanctam matrem Ecclesiam celestibus donis ornatam et contra omnes tentationes, ut castrorum acies ordinatam  fortissimamque Iacob patriarcha presignabat, cum de Zabulon filio suo figurate dicebat: Zabulon in littore maris habitabit, et in statione nauium pertingens usque ad Sidonem .  Zabulon igitur, qui interpretatur habitaculum fortitudinis, Ecclesiam significat fortissimam ad omnem tolerantiam passionis. Hec habitat in littore maris, habitat et in statione nauium, ut credentibus sit refugium et periclitantibus ostendat uere fidei portum. Hec contra omnes turbines seculi immobili et inconcussa  firmitate, solidata spectat naufragium Iudeorum atque hereticorum, et procellas omnium que inferuntur: quarum etsi tunditur fluctibus, frangit tamen ipsa fluctus, nec ab illis frangitur, nec ullis heresis tempestatibus cedit, nec ulli uento schismatis commota succumbit. Pertingit autem hec sancta uirgo et mater Ecclesia usque ad Sidonem, id est usque ad gentes; quia in patriarchis et prophetis initium habere cepit, et usque ad gentium populos fide ac deuotione proficiendo peruenit. Legitur etiam in Euangelio inde assumptos esse aliquos apostolorum, et in ipsis locis Dominum sepe docuisse, sicut scriptum est: Terra Zabulon et terra Nephtalim, uia maris trans Iordanem Galilee  gentium. Populus qui ambulabat in tenebris, uidit lucem magnam , uidelicet Deum et hominem Iesum Christum, eiusque doctrinam preclaram.

Interea uolo uos scire, o Iudei, quod huius sancte Ecclesie porta fides catholica est. Nemo quippe illam intrare poterit, nisi prius in Deum Patrem et Filium et Spiritum sanctum firmiter crediderit. Sine fide enim nemo saluari poterit . Sanctam igitur Ecclesiam quantocius fideliter credendo et recta operando ingredi elaborate, ut cum eiusdem Ecclesie filiis, celestis patrie ianuam mereamini intrare. Ipsa quippe Iesu  Christi Redemptoris sui uestigia sequitur; ipsum deuota fide et recta operatione, in quantum possibile est, imitatur; ipsum in Dei Patris dextera sedentem spiritualibus oculis indefesse contemplatur. Ipsum itaque gloriosissimum sancte Ecclesie Sponsum, o Iudei, uerum Deum et uerum hominem esse credite; per ipsum, qui rectissima uia est ad celestis patrie habitationem ascendere festinate. Ipse ducatum prestat ad se fideliter confluentibus populis; ipse illuminat sedentes in tenebris et umbra mortis . Ipse homines preuenit, ut bona uelint; ipse, ut recta incipiant, sollicitat; ipse, ut perficiant, adiuuat. Ipse ad bene operandum fideles suos prouocat, atque illorum oculos ad contemplandum seipsum illuminat.

 O Iudei, audite, que dico, audite, que pro uestra commonitione et salute loquor. Columna illa admirabilis atque terribilis, que Isreliticum populum per deserta gradientem, in specie nubis per diem, et specie ignis in nocte preibat , ipsum Deum et hominem Iesum Christum, qui omnem hominem uenientem in hunc mundum illuminat , rectissime prefigurabat. Recte quoque Deus et homo iehsu Christus in columna significatur; quia rectus est et iustus, et in se sperantium adiutor fortissimus. De quo nimirum ait Psalmista: Quoniam rectus Dominus Deus noster, et non est iniquitas in eo . In hoc uero quod in die in specie nubis, et in nocte in specie ignis apparebat,  Christum prefigurabat mitem et blandum iustis, terribilem autem peccatoribus et iniustis. Aliter: Per diem intelligimus iustorum uitam, per noctem uero peccatorum hominum prauam actionem. Iudei ergo quia Dei cognitionem habebant, quasi dies erant. Gentiles uero quia Deum ignorabant, et non Deo, sed idolis seruiebant, non in die, sed quasi in nocte remanebant. Columna ergo ignis, que in nocte populum preibat, futuram gentilis populi fidei lucem, qua per diuinam gratiam nouissimis temporibus illustrandi erant, prefigurabat. Quibus ait Apostolus: Fuistis aliquando tenebre; nunc autem lux in Domino . Columna uero nubis, o Iudei, que in die tabernaculum obumbrabat, futuram uestre incredulitatis cecitatem presignabat.  De hac utique uestre incredulitatis cecitate aperte Dominus ait: In iudicium ego in hunc mundum ueni, ut qui non uident uideant, et qui uident ceci fiant . Ac si apertius Deus et homo iehsu Christus diceret: In iudicium ego in hunc mundum ueni; ad hoc uidelicet, ut qui non uident, iusto iudicio uideant, hoc est ut gentiles, qui non rebellionis malitia, sed ignorantie causa idola colunt et adorant, et me qui sum lux mundi , ignorant; uideant me uidelicet ad redemptionem mundi a Deo Patre missum fuisse; cognoscant, et cum eodem Patre et Spiritu sancto unum et uerum Deum indubitanter esse credant. Et qui uident, Iudei scilicet, qui meis preceptis semper rebelles exstiterunt, meque ad iracundiam sepius prouocauerunt,  et nunc in carnalibus preceptis legis se uidere gloriantur, meam uero predicationem audire dedignantur; ceci fiant, suis uidelicet exigentibus peccatis, hoc unde superbe tument, amittant. De quibus etiam ipse Dominus ait: Sinite illos; ceci sunt, duces cecorum .

Audistis, o Iudei, quam perspicue columna ignis, que in nocte Hebraicum populum precedebat, futurum uere fidei lumen, quo Christiani illustrandi erant, prefigurauerit: audistis etiam quam euidenter columna nubis, que per diem tabernaculum et castra obnubilabat, densissimas uestre incredulitatis tenebras prefigurauerit. In tantum enim ipsum omnipotentem Deum, qui uos de Aegyptiaca seruitute liberauerat irritastis, atque, ut supradictum  est, ad iracundiam prouocastis; ut quasi cum quadam indignatione uos de superficie terre delere diceret, nisi Moyses et Aaron precibus et obsecrationibus indesinenter alii obsisterent. Tenebras igitur diuturne incredulitatis, o perfidi Iudei, a cordibus uestris expellite; sanctam matrem Ecclesiam recte credendo et bona operando ingredi festinate, ut non cum incredulis perire, sed cum fidelibus populis ad celestem felicitatem possitis pertingere.



§ XIX.---

Iacob patriarcha spiritu prophetie plenus, loquens de filio suo Dan preuidebat Antichristum perditionis filium in condemnationem multorum nasciturum; ipse tamen Christum ad redemptionem mundi missum exspectabat. Ex ueteri testamento  sacri baptismatis euidentissimam introducit figuram; cum, testante Paulo, Iudeorum patres baptizati fuere in Moyse, in nube, et in mari in typo et figura Christi. Baptismi tria genera prefigurant Christi baptismum ante legem, sub lege, et sub gratia. Christum Antichristum expugnaturum Isaias asserebat et Iacob de filio suo Gad figurate loquens preuidebat: figuram illam ad Christum pertinere testimonio Moysis comprobat.

Interea uellem scire, o Iudei, cuius fidei uel cuius propositi estis. Si enim Christum iam uenisse, et uerum Deum uerumque hominem esse indubitanter creditis, recte agitis; si uero de illius aduentu uel diuinitate dubitatis, hoc ipsum indicate nobis. Ad hec respondentes dicitis, quod Christum iam uenisse, et cum hominibus conuersatum esse , non creditis, sed uenturum adhuc illum fore exspectatis. O rebelles et increduli! o totius bonitatis aduersarii! o omnis iustitie et ueritatis inimici! Tot auctoritatibus legis iam sepe conuicti, tot prophetarum uaticiniis superati, tot euangelistarum uerissimis manifestisque preconiis rationabiliter sufficienterque edocti, quod Christus uerus Deus et uerus homo sit, et cum hominibus conuersatus fuerit, pro humani generis redemptione ueraciter passus, mortuus et sepultus exstiterit, a mortuis resurrexerit, et ad Deum Patrem a quo exierat quadragesimo post resurrectionem die ascenderit; quare illum nondum uenisse nec uerum Deum fuisse adhuc dubitatis, et alium exspectatis, cum quo pereatis? Nescitis, o infelices et miseri, quod ille  quem uenturum exspectatis, non erit animarum pius pastor, sed crudelissimus raptor? Nescitis, quia non ueniet, ut animas conseruet, et in meliori statu reformet, sed ut disperdat, dissipet. furetur et mactet , easque secum in perditionis puteum precipitet? Omnis Scriptura illum perditionis filium uocat, eo quod secum multos ad perditionem trahat. Ipsum quippe filium perditionis , scilicet Antichristum in condemnationem multorum nasciturum, et contra Dei uoluntatem multa mala facturum, Iacob patriarcha, ut spiritu prophetie plenus, circa finem mundi preuidebat cum de filio suo Dan figurate loquens dicebat:

Dan iudicabit populum suum, sicut et alia tribus in Isrel. Fiat Dan coluber in uia, cerastes in semita,  mordens ungulas equi, ut cadat ascensor eius retro. Salutare tuum exspectabo Domine . Moneo uos, o Iudei, ut qualiter ea, que de illo perditionis filio, id est Antichristo, quem uos quasi redemptorem exspectatis, predicta sunt, intelligere debeatis, attentius audiatis. Non enim ueteris Testamenti dicta, ut uobis sepe testatus sum, ad litteram, sed spiritaliter intelligere debetis. Dicat itaque Iacob patriarcha spiritu prophetie plenus sub persona Dan filii sui, qualis Antichristus futurus, uel quid sit facturus tempore sui aduentus. Fiat, inquit, Dan coluber in uia, cerastes in semita. Hanc utique prophetiam doctores sancte Ecclesie, ut dictum est ad Antichristum transferunt.  De  tribu enim Dan uenire Antichristum ferunt, pro eo quod in hoc loco Dan et coluber asseritur, et mordens. Unde et non immerito, dum Isreliticus populus terram in castrorum partitione susciperet, primus Dan ad aquilonem castrametatus est : illum scilicet significans, qui in corde suo dixerat: Sedebo in monte testamenti in lateribus aquilonis. Ascendam super altitudinem nubium, et ero similis Altissimo . De quo per prophetam ad Dan dicitur: Auditus est fremitus equorum eius . Qui non solum coluber, sed etiam cerastes uocatur. Cerastes  serpens dictus, eo quod in capite cornua habeat similia arietis  . Cerasta enim Greci cornua uocant. Sunt autem illi quadrigemina cornicula, quarum ostentatione  uolatilia illicit atque sollicitat, et animalia perimit. Totum enim corpus tegit arenis, nec ullum sui indicium prebet, nisi ex ea parte qua inuitatas aues uel animalia capit. Est autem flexuosus plusquam alii serpentes ita ut spinam non habere uideatur. Hic ergo serpens armatus  esse perhibetur, per quem congrue Antichristi aduentus asseritur; quia contra uitam fidelium cum pestifero predicationis morsu etiam cornibus potestatis armabitur. Sed quid Iacob dixerit audiamus: Dan coluber in uia,  cerastes in semita. Quis autem nesciat semitam angustiorem esse quam uiam? Erit ergo Antichristus coluber in uia; quia, dum in presentis uite latitudinem homines ambulare prouocabit, quasi parcendo eis blandietur. Sed in uia mordebit, quia eos quibus libertatem sui erroris tribuet, ueneno sue malitie consumet. Erit etiam cerastes in semita; quia fideles, quos tempore suo ad celestis precepti angusta itinera sese constringentes inuenerit, non solum callide persuasionis impetu, sed etiam terrore potestatis premet, et quasi in angore asperitatis post beneficia ficte dulcedinis exercet  cornua potestatis. Sequitur: Mordens, inquit, ungulas equi, ut cadat ascensor eius retro. Quo in loco equus hunc mundum significat, qui per elationem  suam in cursu labentium temporum spumat. Et quia Antichristus extrema mundi apprehendere molietur, cerastes iste equi ungulas mordere perhibetur. Ungulas, quippe equi mordere est extrema seculi feriendo concutere  . Ut cadat ascensor eius retro. Ascensor equi est, quisquis in dignitatibus huius mundi extollitur. In faciem cadere est deposita mentis superbia in hac uita quemque suas culpas cognoscere, easque penitudine deflere. Retro uero quo non uidetur cadere, est ex hac uita peccatores repente discedere, et ad supplicia que ducuntur, ignorare. Et quia uos, o insensati Iudei, ut dicitis pro Christo Antichristum exspectatis, bene Iacob patriarcha in uoce filiorum Ecclesie  summa cum deuotione Deo Patri loquitur, dicens: Salutare tuum exspectabo, Domine. Quasi diceret: Qui ipsum perditionis filium, id est Antichristum in condemnatione multorum spiritu prophetie edoctus uenturum prenosco, non ipsum, sed Salutare tuum, o Deus Pater, id est Filium tuum quem ad redemptionem mundi missurus es, fideliter exspectabo.

Ipsum ergo et uos, o Iudei, cum Iacob patriarcha fideliter exspectate, qui iam sub Herode rege et sub Pontio Pilato preside mundum redemit suo pretiosissimo sanguine. Ipsum indubitanter credite, mundum iam redemisse; ipsum scitote ad iudicandum uiuos et mortuos uenturum esse. Ipse quippe est Salutare Dei, per quem Deus Pater humanum genus redemit de potestate diaboli. De ipso  quippe Psalmista gratulabundus cecinit, dicens: Bene nuntiate de die in diem Salutare Dei . De ipso etiam propheta ait: Salus nostra cito ueniet, et comminuet iugum captiuitatis nostre. Christus est ergo uera salus his qui prope, scilicet Iudeis fidelibus, apostolis uidelicet et euangelistis; et salus his qui longe, id est gentilibus ipsum cum Deo Patre et Spiritu sancto unum et uerum Deum esse credentibus. Ipsum ergo Salutare Dei, id est Christum, o Iudei, fideliter iam uenisse et mundum  redemisse credite; ipsum ad iudicandum uiuos et mortuos cum timore et spiritali amore exspectate; ipsum in Dei Patris dextera regnantem uidere desiderate; per ipsum ad Deum Patrem recte credendo et bona operando peruenire festinate. In ipso autem perditionis filio, id est in Antichristo, quem uos exspectare dicitis, si spei uestre anchoram posueritis, cum illo omnino peribitis. Christi ergo baptismum deuota mente suscipite, ut tam ab originalibus, quam ab actualibus peccatis emundati, in electorum numero possitis computari.

Quid ad hec dicitis, o Iudei, quid respondetis, aut quid obiicitis? Hec est responsio uestra simul et oppositio. Dicitis enim quod baptismus, qui intra Ecclesiam a presbyteris studiose ac reuerenter  traditur, et a fidelibus summa cum deuotione suscipitur, ideo a uobis non obseruatur, sed pro nichilo habetur, quia nec in lege a Deo premonstratus, nec in operibus patriarcharum uel prophetarum fuerit prefiguratus. Subsequenter etiam blasphemando dicitis quod baptismus ipse baptizatorum corpora abluit, sed animarum peccata non diluit. Ad hec nos econtra uobis respondemus quod baptismus, qui intra sanctam Ecclesiam, Christo instituente atque iubente, fidelibus populis in nomine sancte Trinitatis Patris uidelicet et Filii et Spiritus sancti tribuitur, ante legem et sub lege figuris et enigmatibus fuit preostensus, et ueraciter presignatus. Ipsa etiam sacri baptismatis unda  baptizatis, ut uos mentimini, non est inutilis et superflua, sed, cooperante Spiritus sancti gratia, corporum sordes abluit, et peccatorum maculas diluit. Ad uerissimam igitur Christianorum religionem confirmandam, et uestram, o Iudei, mendacissimam oppositionem falsificandam, ex ueteri testamento sacri baptismatis euidentissimam introducemus figuram. Sacram itaque libri Exodi historiam ad memoriam reducamus, et quid Moyses in exitu filiorum Isrel, Domino precipiente, fecerit, simul audiamus.

Dixit ergo Dominus ad Moysen: Loquere filiis Isrel, ut proficiscantur. Tu autem eleua uirgam et extende manum tuam super mare, et diuide illud, ut gradiantur filii Isrel per medium sicci maris. Cumque  extendisset Moyses manum super mare, abstulit illud Dominus, flante uento uehementi et urenti tota nocte, et euertit in siccum; diuisaque est aqua, et ingressi sunt filii Isrel per medium sicci maris. Persequentesque Aegyptii ingressi sunt post eos, omnis equitatus Pharaonis, currus eius et equites per medium maris . Sequentibus ergo Aegyptiis, ut dictum est, percussit Moyses uirga aquas, et diuise sunt huc atque illuc, et transierunt filii Isrel per medium maris Rubri. Quid hoc significabat nisi baptismum Christi sanguine consecratum  ? Hostes uero insequentes cum rege qui a tergo moriuntur, peccata sunt preterita, que delentur,  et diabolus qui in spirituali baptismo suffocatur. Premunt quidem Aegyptii urgentes; instant peccata usque ad aquam sacri baptismatis. Post transitum quoque maris Rubri canticum Dei populus canit, Pharaone et Aegyptiis submersis. Spiritaliter fideles postquam de lauacro conscendunt exstinctis peccatis, hymnum in uoce gratulationis emittunt, dicentes: Cantemus Domino: gloriose enim honorificatus est; equum et ascensorem proiecit in mare . Quod tamen melius digniusque illi dicunt, qui tympanum habent in manibus suis sicut Maria , id est qui carnem suam crucifigunt cum uitiis et concupiscentiis , et mortificant membra sua, que sunt super terram .

 Interea nolo uos ignorare, o Iudei, quoniam patres uestri baptizati fuerunt in Moyse in nube et in mari, in typo et figura Iesu Christi eiusdemque baptismi. Sic enim ait B. Paulus, qui antequam in Christum crederet, Gamalielis doctoris uestri fuit discipulus . Nolo uos ignorare, fratres, quoniam patres nostri omnes sub nube fuerunt, et omnes mare transierunt, et omnes baptizati sunt in nube et in mari . Ac si apertius diceret: Nolo uos ignorare, id est nolo quod uos ignoretis quoniam patres uestri, tam boni quam mali, omnes sub nube fuerunt, que eos ab estu, et ne uiderentur ab Aegyptiis protegebat; et omnes mare Rubrum, submersis hostibus, transierunt; imo et in Moyse,  id est ipso Moyse duce, omnes uidelicet ut ita dicam baptizati sunt in nube et in mari. Similiter omnes manducauerunt eamdem escam quam nos; corporalem quidem alteram manducauerunt, sed spiritualem eamdem; quia illi manna, nos uero panem uite eterne. Biberunt etiam omnes eumdem potum quem nos; specie quidem uisibili alium, sed spiritualem eumdem. Bibebant autem de petra consequente eos: ad litteram, quocunque irent. uel bibebant de petra consequente, id est secuturam uirtutem Christi significante. Nos autem ueraciter et absque ulla significatione desideranter bibimus, et satiamur calice passionis Christi. Habuit ergo mare formam aque baptismatis, nubes uero Spiritus sancti, manna panis uite, id est corporis  Christi, potus sanguinis eiusdem Iesu Christi qui in remissionem peccatorum de ipsius latere manauit, quem omnis fidelis populus in sue salutis remedium gratantissime bibit. Ibi enim, sicut Patrum exempla docent, Aegyptius demergitur, Dei populus resurgit sancto renouatus Spiritu. Baptizauit et Ioannes, ut ait B. Isidorus  , sed non ex toto Iudaice; non solum in aqua, nec tamen in spiritu, sed hoc solum addidit, quod in penitentia baptizauit. Sic enim ait Paulus apostolus in Actibus apostolorum: Ioannes baptizauit baptismo penitentie populum, dicens: Ut in eum qui uenturus esset post ipsum, crederent, hoc est in Iesum .  Cui tamen ideo datum est in aqua baptizare, ut Christus, qui in aqua et Spiritu sancto baptizaturus erat, baptismo Ioannis manifestaretur in Isrel; quando uidelicet Spiritus sancti descensione et Patris uoce Filius Dei palam cunctis presentibus, quibus datum fuit uidere, ostensus est. Cepit ergo perfectum baptisma a Iesu Christo Dei et uirginis Filio. Ipse enim baptizauit primum in Spiritu sancto, sicut et Ioannes dicit: Ego quidem baptizo in aqua; medius uestrum stat quem uos nescitis . Ipse uos baptizabit Spiritu sancto et igni . Hec est perfectio baptismi. Deus est enim qui baptizat, ut qui baptizantur, possint fieri filii Dei.

Tria enim sunt genera baptismi ut ait B. Isidorus in libro De Ecclesiasticis officiis. Primus baptismus  est quo sordes peccatorum per regenerationis lauacrum abluuntur; secundus quo in sanguine suo per martyrium baptizantur, quo baptismo etiam Christus baptizatus est, ut in hoc sicut et in ceteris, formam credentibus daret. Unde ipse discipulis suis Zebedei filiis dicebat:  Potestis bibere calicem, quem ego bibiturus sum?  Ac si apertius diceret: Potestis baptizari baptismo, quo ego baptizandus sum? Itaque aqua et sanguis gemini sunt figura baptismatis: unum uidelicet quo regeneramur ex aqua et Spiritu sancto; aliud quo consecramur sanguine proprio. Et tertius baptismus scilicet lacrymarum, qui laboriosius transigitur, sicut ille qui per singulas noctes stratum  suum lacrymis rigat , qui imitatur conuersionem regis Manasse , et humilitatem Niniuitarum , per quam misericordiam consecuti sunt.

Luce clarius, o Iudei, uobis est ostensum, quam aperte, quamque euidenter baptismus Christi ante legem, sub lege et sub gratia fuerit prefiguratus. Mare ergo, ut supra dictum est, formam aque habuit, nubes Spiritus sancti typum gessit. Transitus itaque maris Rubri aperte baptismum Christi prefigurauit. Quare ergo, o insensati Iudei, baptismate Christi baptizari respuitis, cum manifeste patres uestros in nube et in mari baptizatos fuisse legatis? Cur ecclesiasticis sacramentis peruersa mente diutius insultatis, que, Deo disponente, uerissimis  patriarcharum figuris ac prophetarum preconiis ab initio mundi presignata fuisse manifeste cognoscitis? Quare igitur, o gens ceca et a ueritatis luce, que Christus est, aliena, salutarem baptismum quo patres uestri in transitu maris Rubri figurate fuerunt baptizati, suscipere renuitis? In hoc ergo quod in ueteri Testamento, o Iudei, baptismo Christi prefiguratum certissime pluribus locis inuenimus, uos qui illum nusquam preostensum fuisse negatis, in uestra obiectione mentitos esse apertissime comprobamus. uerax utique ratio uos per omnia falsos testes esse ostendit, que uerissimis Noui et ueteris  Testamenti auctoritatibus uos sufficienter conuincit.

Si meis igitur, o Iudei, saluberrimis monitis libenter aurem prebueritis, et equissimis consiliis meis assensum accommodaueritis, ad electorum Dei societatem indubitanter peruenietis. Iesum Christum ergo uerum Deum et uerum hominem esse et mundum suo pretiosissimo sanguine iam redemisse certissime credite; atque iterum ad iudicandos uiuos et mortuos in fine mundi uenturum fore firmiter tenete. In Antichristo autem spem uestram nolite ponere, quia non est uenturus, ut humanum genus feliciter redimat, sed ut illud post se infeliciter ad eternam damnationem trahat. Nec ueniet ut in se sperantes saluet, sed ut illos secum in gehennam precipitet. Ipsum utique perditionis  filium, id est Antichristum Deus et homo iehsu, Christus spiritu oris sui interficiet, eumque illustratione aduentus sui potenter destruet . Sed si mihi Christiano homini, o Iudei, odio nominis Christi non uultis credere, saltem uaticinio Isaie prophete debetis fidem accommodare. Ipse quippe nobili genere exstitit progenitus, urbane elegantie preditus, sanctitate preclarus, Spiritu sancto repletus. Quanto igitur maioris est auctoritatis, tanto libentius eius uaticiniis fidem accommodare debetis. Quid igitur de Christo dicat moneo ut diligenter audiatis. Percutiet, inquit, terram uirga oris sui, et spiritu labiorum suorum interficiet impium , ipsum  uidelicet Antichristum. Illum ergo totius malignitatis inuentorem Dei uirginisque Filius fortiter expugnabit et in teterrimum ignis et sulphuris stagnum sine fine cruciandum precipitabit. Ipsum quippe Deum et hominem Iesum Christum ad redemptionem mundi uenturum, et supradictum humani generis inimicum, scilicet totius iniquitatis auctorem Antichristum expugnaturum, certissime Iacob preuidebat, cum de filio suo Gad figurate loquens dicebat.

Gad accinctus preliabitur ante eum; et ipse accingetur retrorsum .  Iste Gad accinctus personam Iesu Christi significabat, qui in primo aduentu sue humilitatis ante aduentum Antichristi preliaturus iam occurrit accinctus gladio  uerbi sui et circa femur potentissime , quo filium a patre, filiam a matre, nurum a socru diuisit. Unde ipse ait: Inimici hominis domestici eius . Et de quo gladio ipse dixit: Non ueni pacem mittere, sed gladium . Quod autem ait: Ipse accingetur retrorsum; claritas eiusdem Domini nostri Iesu Christi, qua in secundo aduentu ipse uenturus est, ostenditur; quia cum uenerit Antichristus, tunc ipse Deus et homo iehsu Christus, quasi retrorsum, id est post eius uestigia celeri aduentu progrediens, interficiet eum gladio oris sui. Nam et in hoc quod iste Gad latrunculus  interpretatur, Christum significat, qui in secundo aduentu post Antichristum quasi posterior circa  finem mundi sicut latrunculus improuiso atque rapido progressu exsiliet contra apertam Antichristi oppugnationem. Hoc est quod in Euangelio  aperte scriptum est: Dies Domini sicut fur in nocte, ita ueniet , Christus ergo et ante et retro preliari contra Antichristum scribitur. Ante eum namque in occulto, id est in primo sue humilitatis aduentu; retro autem post ipsius Antichristi uersutam callidamque predicationem. Et ut pro certo sciatis, o Iudei, nec omnino dubitetis, hanc prophetiam Iacob patriarche ad Christum specialiter pertinere, quid de illo Moyses legislator dicat, moneo ut attentius audiatis.

 Benedictus, inquit, in latitudine Gad: quasi leo requieuit cepitque brachium et uerticem, et uidit principatum suum . Diligenter itaque, o Iudei, animaduertite et prudenter cognoscite quis requieuit sicut leo, nisi Christus in sepulcro suo; quisue ceperit, id est humiliauerit uerticem brachiumque potentum, nisi Redemptor noster, qui humiliauit superbiam excelsorum, regum uidelicet et imperatorum idola pro Deo colentium, et eriarum potestatum animas ad eternam requiem tendentes aduersari cupientium. Quis etiam uidit principatum suum, nisi ille de quo Daniel in uisione sua sic ait inter cetera: Aspiciebam in uisu noctis, et ecce in nubibus celi Filius hominis ueniebat, et  usque in Antiquum dierum, id est usque ad Deum Patrem celum ascendendo, peruenit, et datum est ei regnum et honor, et omnis populus, tribus et lingue seruient ei. Potestas eius potestas eterna, que non auferetur, et regnum eius quod non corrumpetur . uidit, inquit, principatum suum . Moyses de futuro quasi de preterito loquitur. Ac si apertius diceret: Deus et homo iehsu Christus uidet principatum suum, id est omnipotenter cum Deo Patre et Spiritu sancto illud obtinet, iuste regit, moderanter disponit. De quo etiam Isaias ait: Factus est principatus super humerum eius . Habet itaque iehsu Christus, o Iudei, principatum super humerum suum, quia reuera ipsum constituit Deus Pater super omnia opera  manuum suarum.

Ipsum ergo indubitanter uerum Deum et uerum hominem esse credite; ipsum a Deo Patre ad redemptionem mundi missum fuisse, ex uirgine matre ueraciter carnem assumpsisse; propter peccata nostra misericorditer passionem mortemque suscepisse; propter iustificationem nostram a mortuis resurrexisse, celum ascendisse, et ad iudicandum uiuos et mortuos et seculum per ignem iterum uenturum esse. Ipse quippe est refugium miserorum,  ipse medicina infirmorum, quies laborantium, portus naufragorum, cibus currentium uiatorum, satietas beatorum in celesti patria quiescentium. Ipsum manducat peregrinus homo, ne lassetur in presenti uia; ipsum comedit angelus pleno ore, in ipso exsultans per eterna secula. Ipse certe qui seipsum dedit angelis ad gaudium eterne stabilitatis, seipsum dedit hominibus ad remedium sanitatis. Corpus quippe eiusdem nostri Redemptoris omnibus illud fideliter sumentibus uiaticum est salutis. Idcirco ipse panis uiuus, scilicet Dominus iehsu Christus descendit in hunc mundum, ut si quis ex ipso fideliter manducauerit, non moriatur in eternum .



§ XX.---

Melchisedech primus sanctissimi altaris sacramenti ritum ostendit. Ex quo Christianorum sacramenta priora manifestat. Baptismi et eucaristie excellenter sic dicta differentia ponitur. In eucaristie sacramento humanum corpus ex uirgine natum hominibus traditur. In manna prefiguratur, longa tamen differentia inter utriusque sumptionem. Christi corpus recte uiaticum appellatur; propterea Christum panem uiuum, qui de celo descendit, Iacob patriarcha benedicens filio suo Aser, manifeste presignabat. Introducitur tandem Moyses in Dei iussione, dum petram percuteret, que aquam emanauit, Christi figuram habuit: eum prophetatum in deserto dicitur. Subiunguntur precepta a Christo discipulis tradita. Iterum Iacob in Ioseph benedictione Christi admirabilem pulchritudinem figurat. Denique, etsi unus Deus, duo Testamenta; et unum utrumque dicitur; Nouum per Moysen prefiguratur in salutifero ligno, quod aquas amaras  dulcorauit. Deus eternus, cum quidquid congruerit tempori concesserit, non ideo mutabilis.

Ad hec uos, o Iudei, respondentes dicitis, quod incredibile uidetur Dei Filium de sinu eiusdem Patris sui descendere, et ex intemerata uirgine humanum corpus accipere, et illud idem sibi obedientibus populis in remissionem peccatorum tradere. Subsequenter etiam dicitis, quod corpus ex femina factum, qualiter ab hominibus accipi et manducari possit, ignoratis. Nos uero quamuis a Domino prohibitum sit sanctum canibus dare, margaritas porcis anteponere ; tamen quia uos intra sancte Ecclesie gremium desideramus esse, et eiusdem Dei et hominis Iesu Christi ueram cognitionem habere, qualiter illius sanctissimum corpus fidelis  plebs in remissionem peccatorum suorum comedat, et tamen ipse Deus et homo iehsu Christus integer semper et perfectus in Dei Patris dextera permaneat, uobis, ipso donante, breuiter exponemus. Nolo tamen uos ignorare, o Iudei, quod de tanto tamque profundo sacramento nullus perfecte dicere aliquid unquam potuit uel poterit. Huius ergo sacramenti ritum, ut credimus Melchidesech primus ostendit, ubi panem et uinum Abrahe reuertenti a cede quatuor regum obtulit . Ex hoc datur intelligi,  anteriora esse sacramenta Christianorum quam Iudeorum.

Moneo, uos, o Iudei, ut ea que proposuimus diligenter audiatis; quia, si ab hac sacratissima lectione, quod absit! uacui recesseritis, ab animarum uestrarum salute longe eritis. Unde Psalmista Deo loquitur, dicens: Longe est a peccatoribus salus. Quare? uidelicet: Quia iustificationes tuas non exquisierunt . Si ergo ad animarum uestrarum salutem, o Iudei, feliciter uultis pertingere, iustificationes Dei et hominis Iesu Christi, quas ipse ante omnia secula cum Deo Patre et Spiritu sancto fieri disposuit, per patriarchas prefigurauit, per prophetas predixit, per seipsum firmiter instituit, per apostolos omnibus que sub celo  sunt nationibus, manifeste predicari iussit, omnique Ecclesie integre custodiri mandauit; uos modis omnibus ab Ecclesie ministris exquirite et summopere eas implere curate.

 uolo itaque uos scire, o Iudei, quia per baptismum Christi a peccatis mundamur, et per sanctam eucaristiam, hoc est per sanctissimum eiusdem Dei et hominis Iesu Christi corpus, in bono opere confirmamur et consummamur. Baptismus igitur estus uitiorum exstinguit, eucaristia uero spiritualiter mentem reficit. Unde et excellenter dicitur eucaristia, id est bona gratia; quia in hoc sacramento non solum est augmentum uirtutis et gratie, sed ut ait B. Ambrosius in libro Sententiarum: »Ille totus spiritaliter sumitur, qui est fons  et origo totius gratie, cuius figura precessit, quando Deus in deserto patribus manna pluit, qui quotidiano celi alimento pascebantur.« De quo Psalmista ait: Panem angelorum manducabit homo . Sed Patres uestri, qui tunc panem illum manducauerunt, mortui sunt; iste uero panis uiuus, scilicet Deus et homo iehsu Christus, qui de celo descendit, uitam mundo tribuit. Manna illud erat e celo, hoc autem desuper celum. Illud manna scaturiebat uermibus in diem alterum reseruatum; hoc ab omni corruptione alienum, quicunque religiose gustauerit, mortem non uidebit in eternum. Illud datum fuit antiquis post transitum maris Rubri, ubi, submersis Aegyptiis, liberati sunt Hebrei.  Hoc celeste manna, id est corpus Christi, nonnisi renatis ex aqua et Spiritu sancto debet dari. Panis ille corporalis, o Iudei, patres uestros ad terram promissionis per desertum eduxit. Hec celestis esca, id est corpus Christi, fideles huius seculi desertum transeuntes, in celum subuehit. Unde recte corpus Christi uiaticum appellatur, quia nos in uia reficiens usque in patriam deducit.

Sed ut perfectius intelligere possitis, o Iudei, qualiter manna quod Deus in deserto antiquis patribus pluit, sacratissimum Christi corpus prefigurauit; illius temporis historiam si placet, ad memoriam reducamus. Locutus est Dominus ad Moysen,  dicens: uespere comedetis carnes, et mane saturabimini panibus; scietisque, quod sim Deus uester. Factum est ergo uespere, et ascendens coturnix cooperuit castra; mane quoque ros iacuit per circuitum castrorum. Cumque operuisset superficiem terre, apparuit in solitudine minutum, et quasi pilo tusum in similitudinem pruine super terram. Quod cum uidissent filii Isrel, dixerunt ad inuicem: Manhu? Quod significat: Quid est hoc? Ignorabant enim quid esset. Quibus ait Moyses: Iste est panis quem dedit uobis Dominus ad uescendum. Hic est sermo, quem precepit Dominus: Colligat ex eo unusquisque quantum sufficiat ad uescendum; gomor uidelicet per singula capita .

Interea necesse est, ut B. Isidorus noster patronus  accedat  , et mensuras frugum sacra lege institutas, nobis scire cupientibus dignanter ostendat. Mensurarum, inquit, pars minima coclear, quod est dimidia pars drachme appendens siliquas nouem, qui numerus triplicatus conchulam facit. Conchula drachma una et dimidia appenditur. Cyathi pondus decem drachmis adimpletur. Acetabulum quarta pars emine est, duodecim drachmas appendens. Cotyla emina est, habens cyathos sex, que idcirco cotyla uocatur, quia cote Greco sermone incisio dicitur. Et emina sextari in duo eque inciditur, et cotylatam facit. Emina autem appendit libram unam, que geminata sextarium reddit. Sextarius uero duarum librarum est qui bis assumptus bilibris nominatur. Assumptus quater fit Greco nomine  conix. Quinquies autem complicatus, quinarem siue gomor facit.

His breuiter a B. Isidoro de mensuris frugum dictis, quid Dominus filiis Isrel dicat audiamus: Colligat ex manna unusquisque quantum sufficiat ad uescendum: gomor uidelicet per singula capita iuxta numerum animarum uestrarum, que habitant in tabernaculis sic colligetis. Feceruntque filii Isrel ita: et collegerunt, alius plus, alius minus. Et mensi sunt ad mensuram gomor; et nec qui plus collegerat, habuit amplius; nec qui minus parauerat, reperit minus; sed singuli iuxta id quod edere poterant, congregauerunt. Dixitque Moyses ad eos: Nullus relinquat ex eo in mane. Qui non audierunt eum, sed diuiserunt  quidam ex eis usque mane, et scatere cepit uermibus, atque computruit. Colligebant autem singuli quantum sufficere poterat ad uescendum: cumque incaluisset sol, liquefiebat . Dicitur de manna quod indurabatur ad ignem, et liquescebat ad solem , id est uerbum diuinum inferendo terrorem gehenne hominibus, induratur in cordibus eorum, in quibus liquescit promittendo dulcedinem eterne uite. In die uero sexta colligebant cibos duplices, id est duo gomor. Appellauitque domus Isrel nomen eius Man: quod erat quasi semen coriandri albi, gustusque eius quasi  similis cum melle.

Ut sepe testatus sum, o Iudei, uetus Testamentum  non ad litteram, sed iuxta mysticum sensum est intelligendum. Moneo igitur uos ut, ea que superius libenter historice audistis, spiritaliter exposita libentius audiatis  . Manna itaque euidenter Christum significabat, qui tanquam panis uiuus de celo descendit: quique per nubem Euangelii uniuerso orbi pluitur, non iam murmuranti et tentanti Synagoge, sed credenti et in illo spem ponenti Ecclesie. Hoc est autem manna indeficiens. Hic est panis celi et uerus cibus angelorum. Quod Dei uerbum corruptibiles incorruptibiliter pascit; quod ut manducaret homo, uerbum caro factum est, et habitauit in nobis ; quo etiam qui uescuntur, spiritaliter uiuunt. Nolo uos obliuioni tradere, o Iudei, quod patres uestri qui manna in deserto  manducauerunt, in eadem uasta solitudine mortui et sepulti sunt, et terram promissionis non intrauerunt. uos etiam si ueterem figuram carnaliter susceperitis, et ueritatem, que Christus est, anime et cordis palato gustare contempseritis, ad terram promissionis, id est ad celestem patriam peruenire nequaquam poteritis, sed in deserto presentis seculi moriemini in peccatis uestris. Hoc enim ipse Deus et homo iehsu Christus uobis ad eternam uitam prouocatis, dicebat: Patres uestri manducauerunt manna in deserto et mortui sunt . uos iterum ad cognitionem et ueram fidem cohortans, aiebat: Ego sum panis uiuus qui de celo descendi  Et: Si quis manducauerit ex hoc pane,  uiuet in eternum . Si ergo in eternum queritis uiuere, ipsum Dei uirginisque Filium ore mentis et corporis fideliter percipite.

 Non incongrue etiam per manna celestia significantur eloquia. Unde et interpretatio ipsius nominis sic sonat. Manna enim interpretatur, quid est hoc? Cum enim audimus legem Dei in Ecclesia recitari, interrogamus doctores, dicentes: Quid est hoc? Hoc autem manna minutum erat sicut semen coriandri, et suaue ad edendum. Quid igitur uerbo Dei minutius, quidue subtilius aut quid dulcius et suauius eloquiis Dei, quod est super mel et fauum? Sed quid est, quod sexta die duplum colligi iubetur, quod etiam in Sabbatum sufficeret? Sextus dies, ista in qua nunc uiuimus, sexta mundi est etas. In hac  ergo sexta etate duplum refectionis cibum colligit, qui propter spem uite eterne uerbum Dei a doctoribus audit, et bonis operibus perficit. In hac duplum recondit, qui et bene uiuit, et aliis secundum possibilitatem suam misericordiam impendit. Quod reponebatur post Sabbatum, corrumpebatur. Bona quippe opera propter eternam requiem facta in futuro seculo permanebunt. Qui uero Domini imperio infideles erant et preter causam Sabbati de manna post Sabbatum seruabant, quod superflue reponebant, uermibus ebulliebat et computrescebat.  Sic et qui propter presentem uitam, et pro amore seculi huius thesaurizant, apud gehennam uermibus qui non morientur ebullient. Quibus terribiliter comminatur Dominus, dicens: uermes eorum non morientur, et ignis eorum non exstinguetur . Isti sunt uermes quos generat auaritia, et ceca diuitiarum cupiditas. His etiam uermibus cruciabuntur illi qui habent diuitias, et uidentes fratres suos necessitatem habere claudunt uiscera sua ab eis . Sed et is qui post susceptum uerbum Dei peccat, efficitur ei ipsum uerbum Dei uermis, qui eius semper conscientiam fodiat, et arcana pectoris rodat. Quanquam et uermis per similitudinem sit ipse Christus, ipso dicente: Ego sum uermis et non homo . Sicut ipse est  aliis in ruinam et aliis in resurrectionem ; ita et ipse in manna fidelibus quidem dulcedo mellis, infidelibus autem uermis efficitur. Panis ergo ille corporalis, o Iudei, ut supradictum est, populum antiquum ad terram promissionis per desertum eduxit. Hec esca celestis, scilicet Christus fideles huius seculi desertum transeuntes in celum subuehit. Recte itaque uiaticum dicitur, quia nos in uia presentis seculi reficit, et ad pascua semper uirentia perducit. Ergo sicut in mari Rubro figura baptismi precessit, sic et in manna glorificatio Dominici corporis ostenditur. uolo uos scire, o Iudei, quod hec duo sacramenta tunc demonstrata fuerunt, quando de latere Christi sanguis et aqua profluxerunt  , quia ipse per sanguinem redemptionis et aquam baptismatis in se credentes a diabolo et a peccato redimere uenit, sicut Isrelitas per sanguinem agni paschalis ab exterminatore, et per aquam maris ab Aegyptiis liberauit. Satis quippe rationabiliter ostensum est uobis, o inimici ueritatis Iudei, quam euidenter illud manna antiquis patribus in deserto de celo ministratum, Iesum Christum redemptorem humani generis prefigurauerit, et qualiter seipsum fidelibus populis ipse Deus et homo ad manducandum dederit, quamque perfecte eos in presenti et in futura uita ex seipso reficit. Ipse quoque, ut dictum est, in se sperantes pascit per fidem, ne deficiant in presenti uia; et ipse omnes sanctos reficit per speciem  in celesti patria. Mentitos itaque uos in uestra obiectione certissime esse comprobamus, qui illum in tota ueteris testamenti serie nec prefiguratum fuisse asseritis, nec illius corpus saluti fidelium proficere posse, ad uestre damnationis augmentum, dicere ausi estis.

Ipsum utique panem uiuum qui de celo descendit, scilicet Iesum Christum Iacob patriarcha manifeste prefigurabat, cum Aser filio suo benedicens, dicebat: Aser panis pinguis, delicias regibus prestabit . Ad nostram itaque fidem, o Iudei,  ex omni parte roborandam, ac uestram omnino mendacissimam assertionem frustrandam moneo, ut tanti patriarche predictam sententiam spiritaliter expositam diligenter audiatis  . Aser igitur iste cuius nomine diuitie significantur, Christum uerum Deum et uerum hominem aperte prefigurauit, cuius altitudo sapientie et scientie incomprehensibilis est; et tamen cum diues esset, pauper uoluit fieri pro nobis. Cuius panis pinguis factus est, caro scilicet eius, qui est Sancta sanctorum, quam si quis decenter manducauerit, non morietur in eternum. Iste etiam delicias prebet regibus, illis uidelicet, qui sensus proprios bene regunt, qui etiam dominantur uitiorum suorum, qui corpora sua castigant, et seruituti subiiciunt. Tandem itaque,  o Iudei, diuturnam incredulitatis amentiam deponite, et Christum uerum Deum et uerum hominem esse, atque ad redemptionem mundi a Deo Patre missum fuisse certissime credite. Ipse est enim, ut supra diximus, refectio fidelium. Ipse satietas supernorum ciuium, ipse indeficiens fons omnium bonorum. Per ipsum omnes recte credentes a peccatorum sordibus purgantur. Ab ipso in bonis operibus proficientes, ut magis magisque proficiant, adiuuantur, ex ipso iam in celo consistentes insatiabiliter satiantur. Quid ad hec dicitis, o Iudei, quid obiicitis, uel quid respondetis? Si enim Iesum Christum cum Deo Patre et Spiritu sancto unum et uerum Deum esse credideritis, ad  animarum uestrarum salutem procul dubio pertingere poteritis. Si uero de illius diuinitate, qua Deo Patri equalis et consubstantialis est, uel de eius humanitate, quam ex incorrupta uirgine sine peccato assumpsit, qua crucem ascendit, antiquum hostem expugnauit, humanum genus redemit, dubitatis, non ad uitam sed ad eternam mortem tenditis. Nunc ergo uellem scire cuius uoluntatis uel cuius fidei estis. Ad hec uos, o Iudei, respondentes pertinaciter dicitis, quod Christus nondum uenit, nec sue passionis sanguine humanum genus redemit, nec baptismatis aqua illud a peccatis lauit. Nos uero uobis econtra respondemus, quod Dei Filius ab initio mundi se uenturum et proprio sanguine humanum genus redempturum atque a peccatis  unda sacri baptismatis loturum figuris et enigmatibus patriarcharum preostendit, uaticiniis prophetarum predixit; statuto autem a Deo Patre, et completo tempore per seipsum carne indutum compleuit, per apostolos iam impleta esse uniuerso mundo predicauit. Ut ergo uera esse que dicimus non dubitetis, et in mendacissima assertione uestra uictos uos esse certissime cognoscatis, preclarissimam ueteris testamenti figuram introducemus, quam ut diligenter audiatis uos monemus.

Dixit itaque Dominus ad Moysen: Antecede populum, et sume tecum de senioribus Isrel; et uirgam qua percussisti fluuium, tolle in manu tua et uade.  Et ego stabo coram te ibi super Petram Horeb; percutiesque terram, et exibit ex ea aqua, ut bibat populus. Percussit ergo Moyses petram coram filiis Isrel, et egresse sunt aque largissime, ita ut populus biberet et iumenta eius .  Ne igitur uacui recedatis, o Iudei, ab hac sacra lectione; ad ea que dicuntur studiose aures apponite. Petra percussa, que aquam emanauit, procul dubio Christi figuram habuit, ex cuius pectore in cruce aperto cuncta sancte Ecclesie sacramenta profluxerunt. Ad quem, uelut uirga, lignum passionis accessit ut emanaret in se credentibus gratiam eterne salutis. Percussa enim petra ex se fontem emisit, percussus in cruce Christus saluari desiderantibus, lauacri gratiam et donum sancti Spiritus effudit. Petram  enim istam figuram Christi habuisse probat Apostolus, cum dicit: Bibebant autem de spirituali, consequente eos petra; petra autem erat Christus . Quod autem sitiens populus aquam, murmurauit aduersus Moysen, et propterea iubet Deus, ut ostenderet ei petram unde biberet: quid significabat, nisi quia cum Christianus populus legit uetus Testamentum, murmurat aduersus Moysen, eo quod sibi displiceant carnalia precepta ad litteram scripta? Ostendit ergo Moyses iussione Dei populo Christiano petram, que Christus est, et adducit eum ad ipsum ut ex eo bibat, et sitim suam reficiat. Ipse quippe Moyses Spiritu sancto edoctus Iudeis atque gentilibus  ueritatem, que Christus est, inuenire desiderantibus, petram scilicet eumdem Deum et hominem Iesum Christum ostendit, cum in deserto filiis Isrel terribiliter protestatus sit, dicens: Prophetam suscitabit uobis Dominus Deus uester de fratribus uestris, hoc est de tribu Iuda, tanquam me, ipsum audietis iuxta omnia quecunque locutus fuerit uobis . Et adiecit: Omnis qui non audierit prophetam illum exterminabitur de populo suo . Quia igitur ab initio mundi Deus Pater uerissimis figuris ac terribilibus signis dilectissimum Filium suum nasciturum et pro humani generis salute passurum preostendit, aperte uos, Iudei, qui ipsum eius Filium negatis in uestra assertione mentitos esse conuincit. Si ergo ad animarum uestrarum  salutem pertingere uultis, secundum supradictum Moysi consilium, ipsum Dei et uirginis Filium audite iuxta omnia que ipse suis precepit discipulis. Si illum fideliter non audieritis, hoc est si illi obedientes in omnibus non fueritis, de electorum societate peribitis. Forte nobis, o Iudei, interrogantes dicitis: Que sunt precepta, que Christus dedit suis discipulis? Hec uero ad Patrem ascendens inter alia mandauit eis: Euntes, docete omnes gentes, baptizantes eos in nomine Patris et Filii et Spiritus sancti . Et iterum: Qui crediderit et baptizatus fuerit, saluus erit; qui uere non crediderit, condemnabitur . Alibi  etiam ipse celestis Magister cum Nicodemo loquens eumque plenarie catholicam fidem docens, inter alias testatus est, dicens: Nisi quis renatus fuerit ex aqua et Spiritu sancto, non potest uidere regnum Dei . Quid lucidius, quid apertius, quidue clarius, o insensati Iudei, audire uultis? Aperte quippe ratio docet, quia nisi ex aqua et Spiritu sancto, iuxta preceptum eiusdem Dei et hominis Iesu Christi renati fueritis, regnum Dei introire minime poteritis. Si enim ueraciter Iesum Christum cum Deo Patre et Spiritu sancto unum et uerum Deum esse credideritis, et in eiusdem sancte Trinitatis nomine baptizati fueritis, ad animarum uestrarum salutem pertingere poteritis. Si uero credere renueritis, ab electorum Dei societate  omnino peribitis. Ad hoc itaque Deus Pater prophetam illum, scilicet Christum, suscitauit de fratribus uestris, ut illum audiretis in omnibus, hoc est ut illi per omnia obedientes essetis. Si ergo illum non audieritis, id est si baptismum ab eo institutum, et cetera ecclesiastice religionis sacramenta non susceperitis, de cetu sanctorum eius peribitis; quia pactum quod per illum Deus Pater ante omnia secula firmiter statuit, irritum fecistis. Si autem illius precepta seruaueritis, a damnatione perpetua liberi eritis. Ipsum itaque, o Iudei, uerum Deum et uerum hominem esse credite, ipsius precepta summopere seruare studete, ipsum ad redemptionem mundi a Deo Patre missum fuisse  indubitanter credite. Ipsum quanto amplius patres uestri per passionem crucis et mortem carnis de superficie terre uoluerunt delere, tanto magis illum Deus Pater in fide et cognitione gentium fecit crescere. Iudeorum malitia ipsum frumenti granum morti tradidit, sed Deus Pater illum resuscitans cum multarum animarum fructu ad se redire fecit. Ipsum quippe Deum et hominem Iesum Christum a Iudeis quidem reprobatum, a Deo Patre electum et honorificatum, a gentibus uero summa cum reuerentia et honore susceptum, Iacob patriarcha Spiritu sancto edoctus prefigurabat, cum Ioseph filium suum benedicens, aiebat :

Filius accrescens Ioseph, filius accrescens  . Hec prophetia post passionem Domini paterne uocis  imaginem tenuit, qua redeunti  in celum post uictoriam Christum Pater alloquitur, dicens: Filius accrescens Ioseph, filius accrescens, utique in gentibus; quia, cum ob incredulitatem Synagoge populum reliquisset, sanctam Ecclesiam ex omnibus gentibus elegit, eamque per uniuersum mundum multiplicauit et ampliauit. Quod et Dauid precinit, dicens: Reminiscentur et conuertentur ad Dominum omnes fines terre . Filius, inquit, accrescens, et decorus aspectu. Christi enim pulchritudo omnium superat pulchritudinem, iuxta quod de illo in Psalmis legitur:  Speciosus forma pre filiis hominum, diffusa est gratia in labiis tuis . Sequitur: Filie discurrerunt super murum. Ac si apertius diceret: Gentes Ecclesie, que crediderunt in Christum, super soliditatem fidei, quasi super murum amore pulchritudinis Christi accense discurrunt, ut ipsum uerum Ecclesie sponsum per contemplationem aspiciant, et osculo caritatis illi copulentur et adhereant. Audite, o infelices Iudei, quam perspicue Iacob patriarcha Christum pro humani generis redemptione passurum prenuntiabat, dicens: Obiurgati sunt eum fratres eius: de futuro enim quasi de iam preterito loquitur. Ac si apertius de Christo sub persona Ioseph filii sui loqueretur, dicens: Obiurgati sunt Christo fratres eius, scilicet principes  sacerdotum cum Scribis et Phariseis, quando falsis testimoniis atque opprobriis sine causa illi iniuriati sunt, dicentes: De bono opere non lapidamus te, sed de blasphemia: quia tu homo cum sis, facis te ipsum Deum .  Homo quippe erat uerus, qui hominum infirmitates propriis manibus tangens curabat, eorumque miseriis pie compatiens, lacrymas fundebat. uerus utique Deus existens, mortuos suscitabat, et cogitationes hominum aperte uidebat. uerus homo erat, quem homines audire et uidere poterant. uerus Deus in forma hominis latebat, cui ab ipsa conceptione sancti angeli ministrabant. Uno eodemque tempore secundum diuinitatem in celo sanctos angelos regebat, et in  terra idem Deus homo factus pauperibus euangelizabat . Ipse cum Deo Patre ante omnia secula cuncta disponens, antiquis patribus carnalia precepta, quasi paruulis lac, dedit; ipse, prefinito tempore, humanam sine peccato naturam suscipiens, omnibus per orbem nationibus spiritalia mandata, quasi perfectioribus uiris solidum cibum tribuit. Ipse quippe Hebraico populo ueteris testamenti ceremonias custodire mandauit; ipse ad perfectionem uite gentiles longe lateque per uniuersum orbem a bonis operibus uagantes et uerum Deum ignorantes, per sacri fontis uterum renouauit, eosque ad celestia desideranda prouocans, per apostolos suos spiritaliter uiuere docuit. Dei ergo et uirginis Filius uetus testamentum Hebraico populo  tribuit, et Ecclesie filiis, ut perfectius digniusque uiuerent, nouum summopere custodire mandauit. Quid igitur ad hec dicitis, o Iudei, quid respondetis, uel quid opponitis? Hec est responsio uestra. Dicitis enim, quod unus est Deus, qui unum testamentum dedit antiquis patribus. Sicut enim non sunt duo dii, sed unus et uerus Deus est, qui omnia ex nichilo creauit, ita non duo testamenta, sed unum testamentum filiis Abrahe custodire mandatum. Ad hec nos e diuerso respondemus quod indubitanter unus est Deus in celo et in terra, qui ex nichilo creauit omnia. Pater enim et Filius  et Spiritus sanctus unus est et uerus Deus. In essentia quoque est unus et in personis trinus. Ipse itaque, qui Abrahe eiusque semini figuratiua precepta antiquitus dedit, ipse nouissimis temporibus gentilem populum misericorditer ad cognitionem sui per dilectissimum Filium suum traxit. Ille qui antiquis patribus legales ceremonias implere mandauit, ipse idem per consubstantialem et ceternum sibi Filium ad suscipienda euangelice institutionis sacramenta tempore gratie gentiles uocauit. Igitur omnipotens qui omnia iuste disponit, nouum testamentum ueteri testamento preposuit, et Ecclesie filios perfectius uiuere docuit. Non utique uenit legem soluere, sed implere .  uolo uos scire, o Iudei, quod uetus testamentum  ideo dicitur, quia, ueniente nouo, carnalia eius precepta cessarunt. De quo egregius doctor Paulus meminit, dicens: uetera transierunt; et ecce facta sunt noua . Unde et B. Ioannes euangelista ait: Charissimi, mandatum nouum scribo uobis, quod est uerum in ipso, id est in Christo, et in uobis quoniam tenebre, id est umbratilia et carnalia ueteris Testamenti precepta transierunt, et lumen uerum iam lucet , scilicet nouum testamentum, quod ex aqua et Spiritu sancto renati renouantur in agnitione, et totius sancte Trinitatis fide. Testamentum autem nouum ideo nuncupatur, quia sese fideliter recipientes, et secundum se uiuentes in sancta et spirituali conuersatione  innouat. Non enim illud discunt, ut ait B. Isidorus, nisi homines renouati ex primi hominis uetustate per gratiam et pertinentes ad ipsum nouum testamentum, quod est regnum celorum. Nouum itaque testamentum, ut dictum est, o Iudei, per Iesum Christum Deus Pater ueteri testamento pretulit, quia ipse Deus et homo iehsu Christus non soluere, sed legem implere uenit  Ut ergo que dicimus, o Iudei, uera esse non dubitetis, quam perspicue illum nouum testamentum, quod uos superba mente respuistis, Deus omnipotens per Moysen prefigurauerit monemus ut diligenter audiatis.

Egressus est ergo Moyses et omnes filii Isrel de mari Rubro, ambulaueruntque tribus diebus per solitudinem  et non inueniebant aquam. Et uenerunt in Marath  , et non poterant bibere aquas de Marath, eo quod essent amare. Et murmurauit populus contra Moysen, dicens: Quid bibemus? At ille clamauit ad Dominum, qui ostendit ei lignum. Quod cum Moyses misisset in aquas, statim in dulcedinem conuerse sunt . Audistis, o Iudei, simplicem libri Exodi historiam; uos moneo ut iterum illam audiatis spiritaliter expositam. Sepe testatus sum uobis quod uetus Testamentum non ad litteram, sed spiritaliter est intelligendum. In hoc igitur quod murmurans populus siti ad amaras aquas  uenit, et tamen sitim suam pre nimia amaritudine minime satiauit, aperte datur intelligi, quod uetus testamentum antiquis patribus sine fide Christi ad consequenda eterne beatitudinis premia sufficere non potuit. Sicut nos illum credimus iam uenisse et mundum redemisse, ita illi credebant eum esse uentum et humanum genus redempturum. Misit ergo Moyses lignum iussione Domini in amaras aquas et facte sunt dulces. Quid ergo per amaras aquas, nisi occidens littera designatur? et quid per lignum, nisi crux passionis Christi preostenditur?  Intelligimus ergo, amaras aquas occidentis littere, et legis figuram habere: quibus si mittatur confessio crucis, et passionis Dominice sacramentum coniungatur, efficitur aqua mire suauitatis,  id est amaritudo littere conuertitur in dulcedinem spiritalis intelligentie. Unde scriptum est: Constituit Dominus populo legem et iudicia, et tentauit eum, utrum timeret illum, an non? . Hoc itaque loco aduertite, o Iudei, quod antiquis patribus ad tentationem atque ad probationem data fuit lex, utrum Deum timerent et diligerent? Unde ipse legislator Moyses ait filiis Isrel: Tentat uos Dominus Deus noster ut sciat, si diligitis eum . Si enim data esset lex que posset uiuificare, uel ad uidendam omnipotentis Dei faciem intromittere, uere ex lege esset iustitia. Sed conclusit Scriptura legis omnia sub peccato, ut promissio non ex iustificatione legis, sed ex fide Iesu Christi daretur credentibus  . Quod etiam B. Paulus testatur, dicens: Ex operibus legis non iustificabitur omnis caro in conspectu Dei . Quod etiam ipse Dominus per Isaiam prophetam affirmat, dicens: Solemnitates neomenias et sabbata uestra odiuit anima mea . Et iterum: Sanguinem arietum taurorum et hircorum nolui . Alio quoque sensu, quod aque nimie amaritudinis ligno in se suscepto, dulces sunt  ; significabat amaritudinem gentium per lignum crucis Christi in usum dulcedinis quandoque esse uertendam. Sciendum autem iuxta superiorem sensum, quod primo ductus est populus ad aquas salsas atque amaras; et ligno a Domino monstrato et in aquas misso, iamque earum dulcedine refectus, postea ductus  est ad duodecim fontes. Primo enim ductus est Isrel ad litteram legis, in qua quousque permansit, a duritia cordis et cecitate mentis recedere non potuit; spiritalem uidelicet intelligentiam non habuit  . Cum uero per lignum uite aqua, id est littera dulcis fuerit effecta, lex uidelicet intelligi spiritualiter ceperit, tunc de ueteri testamento, o Iudei, uenitur ad nouum, et uenitur ad duodecim fontes, id est ad duodecim apostolos, quos sacra Scriptura fontes commemorat. Ibi et arbores requiruntur septuaginta palmarum a fidelibus; quia non solum duodecim apostoli fidem Christi predicauerunt,  sed et alii septuaginta duo discipuli missi ad predicandum uerbum Dei feruntur, per quos palmas uictorie Christi mundus cognosceret. Siquidem et isti duodecim fontes septuaginta palmarum arbores irrigantes, apostolicam gratiam prefigurabant, ut per septiformem Spiritus sancti donum legis Decalogus impleretur. Audistis, o Iudei, quam euidenter Deus omnipotens per amaras aquas uetus testamentum premonstrauit, et per salutiferum lignum, quo earumdem aquarum amaritudinem mysterio Moysi dulcorauit, nouum testamentum prefigurauerit. Per aquas quippe amaras futuram legis austeritatem presignabat; et per medicinalis ligni suauitatem crucis Christi beneficium preostendebat. In hoc ergo quod Moyses  populum ad aquas amaras duxit, et, iubente Domino simul et cooperante, earum amaritudinem per tactum ligni in dulcedinem conuertit, aperte premonstrabat, quod, preclara Christi superueniente doctrina, carnales legis institutiones et amaritudo occidentis littere conuertende essent et commutande in dulcedinem spiritalis intelligentie. Christo itaque pro redemptione humani generis in cruce passo, uetus testamentum carnaliter cessauit, quia quod deerat legi; ipse per nouum testamentum spiritaliter impleuit.

Interea nolo uos ignorare, o Iudei, quod Deus omnipotens qui omnia continet et regit, quid cuique congruerit tempori magna quadam distributione  concesserit: sicut in lege nuptias imperauit, in nouo autem testamento castitatem laudauit, maxillamque percutienti prebere alteram iussit . Et illa pro tempore rudi fragilique populo, scilicet Hebraico; ista perfectiori, id est Christiano: utrique tamen pro tempore sua queque conuenientia commendans; et tamen pro ista mutatione, ut ait magnus doctor Isidorus  , non est credendus Deus mutabilis, sed potius inde admirabilis predicandus; quia manens incommutabilis, quid cuique, ut dictum est, tempori commodum fuit, magna cum distributione concessit. Sub ueteri testamento minoris culpe erant peccata, quia in eo non ipsa ueritas, sed umbra ueritatis aderat. Nam in testamento nouo, ut ait B. Isidorus noster  patronus  , preceptis altioribus manifesta quedam, que in illo populo umbre ueritatis deseruierant, deserenda nobis precipiuntur. Ibi enim coniunctio multarum uxorum, et retributio iniurie permissa sunt, nec nocebant. In nouo autem testamento graui animaduersione damnantur, qui ea admittunt. O Iudei, audite que dico, audite que moneo, auscultate que pro uestrarum animarum salute uobis suadeo. Audistis quod Deus omnipotens uetus testamentum antiquis patribus custodire mandauerit; audistis etiam quod idem uetus aperte nouum testamentum prefigurauerit, eiusque umbra fuerit. Nouum igitur testamentum ueteri testamento  pretulit, dum carnales legis ceremonias aboleuit, et spiritualia sancti Euangelii sacramenta usque in finem mundi firmiter obseruare precepit. Quia uos itaque, o Iudei, caritate cogente, intra electorum numerum esse desidero, idcirco uobis salubriter consulo, ut carnalia legis precepta respuatis, et spirituales noui testamenti institutiones diligenter obseruare festinetis. Si enim secundum carnales ueteris testamenti ceremonias uixeritis, omnino peribitis; si uero sacratissima sancti Euangelii mandata custodire studueritis, ad electorum Dei sortem pertinere poteritis. Quid ergo ad hec dicitis, o Iudei, quid respondetis, uel quid iterum obiicitis? Aperte cognoscitis, quod omnes superstitiosas assertiones uestras sanctarum Scripturarum  uerissimis auctoritatibus rationabiliter euacuauimus, insuper et catholice fidei fundamentum quod est Christus, spiritaliter sufficienterque uobis exposuimus.



§ XXI.---

Iudeos gloriantes de legis receptione pariter et de uocis auditu et tonitru, sicut in uisione montis fumantis non hec ad litteram, sed ea spiritualiter intelligere debere, et adimplere admonet. Quibus Spiritus sancti datio, apostolorum dispositio prefiguratur. Subiungit deinde quo ordine Decalogi precepta fuere, et quonammodo tria prima Trinitatis cognitionem et dilectionem ostendunt, alia denique septem secunde tabule proximi dilectionem. Insinuat preceptorum pulchram allegoricam expositionem: et que illis preceptis prohibentur, et unde duabus tabulis scripta exstitere. Preterea adducit Augustinum circa plagarum  Aegypti preceptorumque oppositionem; et quo sensu intelligi debet littera occidit, spiritus uiuificat : et quonam pacto Euangelii littera a legis littera distet, ostendit; ita et quo pacto Iudeorum duritia lapideis tabulis presignatur. Ex Exodi dictis prefigurat Christum uerum Deum humanam carnem sumpsisse. Subiungit multiplicem causam, unde eternus Pater unigenitum Filium uoluit passionem crucis subire, et eum flagellari, ligari permisit; et quare crucis patibulo, et non capitis abscisione. Quam pulchre erigit cordis oculos ad intelligendum crucis sanctissime longitudinem, latitudinem et profundum. Deinde docet Iudeos quonammodo sanctissime Trinitatis mysterium cum unitatis essentia credere debeant, et ex uerbis Exodi figurat.

Si ergo catholicam fidem mente prompta omnique dubietate postposita, suscipere uultis, omnipotenti  deo omnium bonorum largitori gratias referimus. Si uero in aliquo adhuc dubitatis, uel aliqua obiicere uultis, hoc ipsum indicate nobis. Hec est responsio uestra, o Iudei, simul et obiectio. Dicitis enim quod specialiter pre omnibus populis qui sub celo sunt, legem digito Dei scriptam accepistis, et eiusdem omnipotentis Dei loquentis uocem audire meruistis; uoces, tonitrua, fulgura, clangorem buccine perstrepentem, montemque fumantem aspexistis; ideoque non spiritaliter sed ad litteram ut sonat, ipsam legem obseruare uultis. Ad hec nos econtra respondentes dicimus, quod lex bona est et sancta, si spiritualiter  intelligatur, et ligitime impleatur. Sed iam post passionem Christi, qui illam carnaliter obseruauerit, ad sue anime salutem peruenire non poterit. Mystice itaque est intelligenda et iuxta spiritualem sensum opere implenda. Moneo igitur uos, o rebelles et increduli, ut diligenter audiatis, qualiter legem intelligere debeatis, quam uos digito Dei scriptam accepisse iactatis.

 Celebrauerunt ergo filii Isrel pascha in Aegypto, ueneruntque in montem Sinai, et quinquagesimo die post immolationem agni, acceperunt legem scriptam digito Dei per manum Moysi. Sicut ergo quinquagesima die post peractum pascha data est lex Moysi, ita et quinquagesima die post passionem Domini, qua pascha illud prefigurabatur,  datus Spiritus sanctus Paracletus a Christo promissus descendit super apostolos et super eos qui cum ipsis erant in ciuitate Hierosolyma, centum scilicet uiginti uiros Mosaice etatis numero constitutos in uarietate linguarum et, dispersis ubique discipulis, totus euangelica predicatione mundus impletus est. Aspicit iterum illuc cunctus populus uoces, et lampades montemque fumantem tonitrua, et fulgura, clangoremque buccine perstrepentem. Quid ista spiritaliter significent, o Iudei, moneo ut solerter audiatis. In uocibus namque et tonitruis clamor predicationis apostolorum ceterorumque discipulorum Christi intelligitur. In lampadibus uero claritas miraculorum signatur. In sono autem buccine fortis predicatio sanctorum.  Que omnia in aduentu sancti Spiritus completa sunt, quando omnes discipuli Christi, in uarietate linguarum, preceptis, miraculis et signis intonuerunt. Interpretatur autem Sinai rubus, quod significat Ecclesiam, in qua Dominus Moysi loquitur. Quod autem legem daturus Dominus, in igne fumoque descendit, significabat quod claritate sue ostensionis fideles illuminat, et infidelium oculos per ipsorum fumum uitiorum obscurat, iuxta illud quod ipse ait: Ego in hunc mundum ueni, ut qui non uident uideant, et qui uident ceci fiant  Quod uero in caligine dicitur uideri, hoc significabat quod impii, qui terrena sapiunt, caligine malitie, eo descendente, id est in humilitate nascente,  non cognouerunt. Si ergo, ut prediximus, o Iudei, ad animarum uestrarum salutem cupitis peruenire, Testamentum uetus, ut prediximus, non ad litteram sed spiritualiter intelligere studete: firmiter etiam credite ceternum Deo Patri uerbum pro humani generis salute de uirgine matre carnem assumpsisse, discipulos elegisse, et in eadem carne crucem subiisse, mortem gustasse, tertia die a mortuis resurrexisse, post quadraginta dies, uidentibus atque admirantibus discipulis, celum in magna gloria ascendisse, quinquagesimo die post resurrectionem suam Spiritum sanctum a Patre et a se procedentem eisdem discipulis misisse, eosque  diuersa linguarum genera diuinitus docuisse, et per eos uniuersum mundum euangelica doctrina replesse. Lex itaque, o Iudei, in monte data per quam Deus rudi populo cognitionem sui dedit, Spiritus sancti descensionem super apostolos significauit, per quem omnes gentes spirituali doctrina irrigauit. Sed iam qualiter omnipotens Deus ipsam de qua loquimur legem antiquis patribus dederit, eamque in duabus tabulis distribuerit, aut quo ordine illam dare ceperit, uel qualiter intelligenda sint, o Iudei, simul uideamus.

 Habet namque Decalogus decem precepta, que sic sunt distributa, ut tria que sunt in prima tabula, pertineant ad Deum, scilicet ad cognitionem et dilectionem Trinitatis; septem uero que  sunt in secunda tabula, ad dilectionem proximi. Quod ergo sit primum mandatum in prima, audiamus. Non habebis, inquit, deos alienos; nec facies tibi sculptile, neque omnem similitudinem . Hec Origenes dicit duo esse mandata; sed Augustinus unum hoc ipsum esse quod dixerat non habebis deos alienos, perfectius explicat, cum prohibet coli figmentum, scilicet idolum uel similitudinem alicuius rei. Ac si apertius omnipotens Deus, qualiter ab hominibus credi deberet, insinuaret dicens: Audi Isrel: Dominus Deus tuus, Deus unus  . Utique ut hoc audientes unum Deum Patrem colamus, et in multos fictos deos fornicationem nostram non effundamus. Hoc loco nobis  obiicitis, o Iudei, quod, sicut omnipotens Deus una est et simplex essentia, ita est una persona. Nos autem e diuerso respondentes, diuinam essentiam non unam personam, sed ueraciter tres esse personas indubitanter asserimus. Una est essentia Patris et Filii et Spiritus sancti; sed tres persone sunt Pater et Filius et Spiritus sanctus; et hi tres unus et uerus Deus sunt. Per hanc itaque uestram oppositionem, o Iudei, qua nos uincere putastis, per hanc eamdem diuinitus instructi uos superare cupimus. Dicat itaque omnipotens Deus: Primum preceptum prime tabule, Dominus, inquit, Deus tuus, Deus unus est. Hoc ad Deum Patrem pertinet in quo, ut ait magister Petrus in Sententiis, est unitas et auctoritas. In ipso enim Filius et Spiritus  sanctus eternaliter manent. Secundum preceptum est. Non assumes nomen Dei tui in uanum . Quod est ad litteram dicere: Non iurabis nomen Dei tui pro nichilo. Secundum ergo preceptum ad Filium pertinet dum dicit: Non assumes nomen Domini Dei tui in uanum, id est non estimes creaturam esse Iesum Christum Dei Filium; quoniam omnis creatura uanitati subiecta est , sed crede eum equalem Deo Patri, Deum de Deo, uerbum uerum apud Deum Patrem, per quod facta sunt omnia ex nichilo. Tertium uero preceptum est: Memento ut diem Sabbati sanctifices , Ubi secundum litteram precipitur Sabbati obseruatio;  allegorice uero intelligitur, memento ut requiem et hic a uitiis obserues, et in futuro in Dei contemplatione illum exspectes. Tertium ergo preceptum ad Spiritum sanctum pertinet, cuius dono requies nobis sempiterna promittitur. Nam quia Spiritus sanctus septiformis dicitur, propterea septimum diem sanctificauit Dominus. In aliis enim diebus operum non est nominata sanctificatio, nisi in Sabbato ubi dicitur: Requieuit Deus ab omni opere suo . Proinde igitur hoc mandatum pertinet ad Spiritum sanctum, tam propter nomen sanctificationis, quam etiam propter eternam requiem ad donum Spiritus sancti pertinentem. Superius enim dicitur: Memento ut diem Sabbati sanctifices. Et iterum: Sex diebus operaberis et  facies omnia opera tua. Septimus dies Sabbati Domini Dei tui est: non facies in eo omne opus   . In sex operum diebus sex millium annorum operatio designatur, in septimo uero beata celestis regni requies preostenditur. Hoc loco attendite, o Iudei, quia per hoc quod iam post passionem Christi carnaliter Sabbatum obseruatis, non Deum uobis reconciliatis, sed potius offenditis, ipso terribiliter per prophetam uobis protestante ac dicente: Neomenias et Sabbata uestra odiuit anima mea . Quid igitur prodest, o inimici ueritatis Iudei, illa Sabbata obseruare, que Deus se dicit odisse? Illud ergo Sabbatum est sanctificatum, et obseruantibus proficuum, Deoque acceptum, ubi post  bona uite huius opera requies nobis dabitur eterna. Ideoque quidquid boni in presenti seculo agimus, si propter futuri seculi requiem illud facimus, ueraciter Sabbatum obseruamus.

Manifeste quippe, o infelices Iudei, qui diuinam essentiam tres personas esse negatis, ipsa lex, que digito Dei perhibetur scripta uos in uestra assertione falsos testes esse conuincit, dum supradicta prime tabule tria precepta ad Patrem et Filium et Spiritum sanctum singillatim pertinere dicit. Cum enim dicit: Dominus Deus tuus, Deus unus est, personam Patris, ex quo omnia et in quo omnia consistunt, aperte ostendit. Cum uero ait: Non assumes nomen Dei in uanum, personam Filii Dei notauit, per quem Deus Pater omnia ex nichilo creauit. Cum autem  subiunxit: Memento ut diem Sabbati sanctifices, personam sancti Spiritus premonstrauit, per quem cunctis fidelibus eterna dabitur requies: non quod Spiritus sanctus sine Patre et Filio hoc operetur  . Accepit utique Ecclesia hoc donum, uidelicet ut in Spiritu sancto fiat remissio peccatorum: quam remissionem cum sine dubio tota Trinitas faciat, proprie tamen ad Spiritum sanctum dicitur pertinere; quia, ut ait B. Paulus, ipse est Spiritus adoptionis filiorum . Ipse quippe est Patris et Filii amor, et connexio uel communitas; ideoque  iustificatio nostra et requies si sepius attribuitur. Hec sunt itaque, ut prediximus, tria mandata prime tabule ad sanctissimam Trinitatem, que ueraciter unus Deus est pertinentia. Et primum quidem, quod est de uno Deo colendo pertinet ad Patrem, in quo est unitas uel auctoritas; secundum ad Filium, in quo est equalitas; tertium ad Spiritum sanctum, in quo est utriusque communitas.

Apertissime itaque, o Iudei, lex in monte Sinai antiquis patribus data uos in uestra mendacissima disputatione superat, dum omnipotentem Deum in personis trinum, et in essentia unum colendum esse predicat. Tres igitur persone sunt Pater et Filius et Spiritus sanctus, et non una; sed Patris et Filii et Spiritus sancti una est diuinitas equalis  gloria et maiestas ceterna. uobis itaque testificor, o Iudei, qui diuinam essentiam tres personas esse negatis, quia si in hac uestre incredulitatis malitia remanseritis, de electorum numero peribitis. Credite ergo sanctam et indiuiduam Trinitatem, Patrem uidelicet et Filium et Spiritum sanctum unum et uerum esse Deum, omnia regentem, omnia continentem, omnia circumplectentem, qui antiquis patribus legem dedit, et nouissimis temporibus per eumdem dilectissimum Filium suum sanctam Ecclesiam ex Iudeis et gentibus elegit, eique euangelica precepta seruanda tradidit. Iam itaque post passionem et resurrectionem Christi, o Iudei, legem carnaliter obseruare nolite, sed spiritualiter  illam intelligere, et opere implere curate, ut ueterem hominem exuentes, et nouum Christum Dei uirginisque Filium induentes , Christianorum collegio mereamini sociari.

Sed iam quid lex de septem reliquis secunde tabule preceptis dicat, audiamus. Primum secunde tabule preceptum est: Honora patrem tuum et matrem tuam, ut sis longeuus super terram , scilicet uiuentium  . Iubentur ergo in hoc precepto filii honorare parentes, neque contumeliosos existere, sed officio pietatis debitam illis reuerentiam prestare. Nam qui parentibus honorem deferre non nouit, cui reuerentiam uel obsequium pietatis exhibebit? aut quomodo diligere extraneos poterit qui suos odit? Secundum preceptum  est secunde tabule: Non occides. Iam sepe uobis intimauimus, o Iudei, quod legis precepta ad litteram sunt legenda, sed spiritualiter intelligenda. Dicitur ergo non occides: ubi secundum litteram actus homicidii prohibetur; secundum spiritualem uero intelligentiam uoluntas etiam occidendi. Huic mandato secundum litteram fit superadditio in Euangelio; quia littera Euangelii exprimitur, quod legis littera non exprimebatur. Euangelii littera exprimit intelligentiam spiritualem, scilicet quam spirituales habent, et secundum quam spiritualiter uiuunt.  Littera legis sensum carnalem, id est quem carnales habent, et secundum quem carnaliter uiuunt, cui facta est superadditio. Tertium mandatum secunde tabule est: Non mechaberis, id est ne cuilibet miscearis, excepto federe matrimonii. Aperte enim totum intelligitur. Nomine igitur mechie omnis illicitus concubitus illorumque membrorum non legitimus usus prohibitus debet intelligi. Specialiter tamen adulterium facit, qui preter suam uxorem ad alienam accedit. Quartum preceptum secunde tabule est: Non furtum facies, ubi sacrilegium et rapina omnis prohibetur. Non enim rapinam permisit, qui furtum prohibuit; sed furti nomine bene intelligi uoluit omnem illicitam usurpationem aliene rei. Sciendum preterea quia sacrilegium  tribus modis committitur; quando scilicet uel sacrum de sacro, uel non sacrum de sacro, uel sacrum de non sacro aufertur. Sacrum uero dicitur quidquid mancipatum est cultui diuino, ut ecclesia uel res ecclesie. Hic etiam usura prohibetur, que sub rapina continetur. Unde ait B. Hieronymus: »Usuras querere uel fraudare aut rapere nichil interest. Commoda fratri tuo et accipe quod dedisti, nichilque superfluum queras, quia superabundantia in usura computatur.«---»Est enim usura,« ut ait B. Augustinus, »cum quis plus exigit in qualibet re, quam acceperat.« Unde iterum ait B. Hieronymus: »Putant aliqui tantum esse usuram in pecunia; sed intelligant usuram uocari superabundantiam,  ueluti si in hieme demus decem modios, et in messe quindecim recipiamus.« Si uero queritur de filiis Isrel, qui, Domino iubente, ab Aegyptiis petierunt uasa argentea et aurea et uestes pretiosas, et asportauerunt, utrum furtum commiserunt? dicimus eos qui ideo illud, ut Domino iubenti parerent, fecerunt, non fecerunt  furtum nec omnino peccasse. Unde ait B. Augustinus: »Isrelite non fecerunt furtum, sed Deo iubenti mysterium  prebuerunt.« Hoc enim Deus iussit, qui legem dedit. Sicut minister iudicis sine peccato occidit quem lex precipit; sed si id sponte faciat, homicida est etiam si eum occidat quem a iudice occidendum scit, sic Hebrei, qui ex cupiditate magis quam ex Domini precepto Aegyptios deceperunt, sine dubio  peccauerunt. Qui autem non ex malitia rapacitatis, sed ex sola Domini iussione simpliciter hoc perpetrauerunt, minime peccauerunt. Quintum preceptum secunde tabule est: Non loqueris contra proximum tuum falsum testimonium: ubi crimen mendacii et periurii prohibetur. Solet autem queri utrum prohibitum sit omne mendacium? Quidam dicunt illud tantum prohiberi quod obest, et non prodest ei cui dicitur. Tale enim non est aduersus proximum,

 Sciendum est tamen tria esse genera mendaciorum.  Sunt enim mendacia quedam pro salute uel commodo alicuius, non malitia sed benignitate dicta, qualiter obstetrices mentite sunt , et Raab meretrix  Est et aliud mendacii genus quod fit ioco, quod non fallit audientes. Scit enim cui dicitur, causa ioci dici. Et hec duo genera mendaciorum non sunt sine culpa, sed non cum magna. Unde inter cetera ait Hispaniarum doctor Isidorus  : »Nullum iustum mendacium.« Et iterum: »Nec ut prestes,« inquit, »mentiri studeas.« Perfectis quippe uiris mentiri non conuenit, nec etiam pro temporali uita alicuius, ne pro alterius corpore animam suam occidant. Licet autem eis aliquando uerum tacere, ut si quis non uult hominem ad mortem prodere uerum taceat;  sed nunquam falsum dicat. Tertium uero genus mendacii est quod homo ex malignitate et duplicitate animi profert.

Sextum preceptum secunde tabule est  : Non concupisces domum proximi tui; nec desiderabis uxorem eius. Qui enim rem proximi sui concupiscit, animam suam uenalem facit, testante Salomone, qui ait: Nihil scelestius  quam amare pecunias. Hic enim animam suam uenalem facit; quoniam in uita sua proiicit intima sua .  Nam plerisque tanta in rebus alienis est cupiditas, ut etiam homicidia perpetrare non uereantur, sicut Achab qui pro unius uinee cupiditate Naboth fecit interficere . Nec desiderabis, inquit, uxorem eius.  Qui igitur alienam uxorem concupiscit contra legis preceptum facit. Quamuis illam corpore non tangat, sed solo uisu desideret, iam tamen in Deum peccat, qui dixit: Non desiderabis uxorem proximi tui. Qui enim uiderit mulierem ad concupiscendum eam, iam mechatus est illam in corde suo . Qui alterius uxorem concupiscit pro certo sciat, quod Deus fornicatores et adulteros iudicabit, scilicet condemnabit. Quod si tu qui ad uxorem alterius impudenter accedere desideras, quod dicimus uilipendendum putas, quid Paulus apostolus adulterius et fornicatoribus terribiliter minatus sit, moneo ut patienter audias. Neque adulteri, neque fornicatores, nec masculorum concubitores regnum Dei possidebunt . O quam parua est illiciti concubitus hora, qua  perditur uita eterna! Quam rogo salutem affert corpori quodue lucrum, quod animam ducit ad tartarum? Qui ergo caste et pie uixerit, cum electis Dei sine fine gaudebit. Septimum preceptum secunde tabule est: Non concupisces rem proximi tui; uidelicet non seruum, non ancillam, non bouem, non asinum, non agrum, nec omnia que illius sunt. Nunquam satiari nouit cupiditas; semper enim auara est, quantoque magis acquirit, tanto amplius querit  . Homo cupidus non solum desiderio augendi pecunias excruciatur, sed etiam metu amittendi eas afficitur.  Plerique etiam potentes cupiditatis rabie inflammati non solum res mobiles suorum ciuium concupiscunt, uerum etiam comprouinciales suos, quos possunt, de confiniis suis expellunt, nec secum eos habitare permittunt. Quibus recte per Isaiam prophetam dicitur: ue qui coniungitis domum ad domum, et agrum agro copulatis usque ad terminum loci! Nunquid uos soli habitatis in medio terre? . Tales quippe homines cum de hoc seculo educuntur infernus solet suscipere ad illorum damnationem. Quod idem propheta subsequenter denuntiat, dicens: Propterea dilatauit infernus animam suam, et aperuit os suum absque ullo termino; et descendent fortes eius ac sublimes gloriosique eius ad eum  Nec mirum si morientes inferni ignibus  deputentur, qui uiuentes flammam cupiditatis sue non exstinxerunt. »Qui ergo desiderio cupiditatis sue, ut ait B. Isidorus, exestuant, flatu diabolice inspirationis uruntur. Accendit enim diabolus mentem Eue superbia, ut de ligno uetito manducaret. Accendit Cain mentem inuidia, ut fratrem occideret. Accendit Salomonem luxurie fascibus, ut per amorem libidinis idola adoraret. Accendit regis Achab animum cupiditate, ut homicidium auaritie adnecteret. His ergo inspirationibus diabolus corda hominum occultis deprauat cupiditatibus.« Quid itaque, fratres karissimi, inter hec dicimus? Inopes quoque nascimur in hac uita, inopes recessuri sumus ab hac uita. Si ergo bona mundi huius peritura  credimus, cur peritura tanto amore diligimus? Omnia igitur que nobiscum diutius permanere non possunt, a nobis omnino uilipendenda sunt.

Hec itaque supradicta decem precepta in paucis uerbis Deus constituit, saxeis tabulis digito suo scripsit, eoque per manum Moysi ad cognitionem sui et dilectionem proximi, filiis Isrel dedit, in quibus qualiter a fidelibus credi debeat, manifestissime ostendit  . Primum namque preceptum prohibet superstitionem idolorum; secundum errorem stultorum hominum nomen Dei in uanum assumentium; tertium amorem seculi exstinguit, et ab illicitis actibus cessare precipit; quartum impietatem contradicit; quintum fornicationem expellit; sextum crudelitatem  interdicit; septimum  rapacitatem repellit; octauum falsitatem auertit; nonum adulterium excludit; decimum alienam rem non esse concupiscendam dicit. Cur autem in duabus tabulis scripta est lex, nisi aut propter testamenta duo significanda, uel propter illa duo precepta dilectionis Dei et proximi, in quibus tota lex pendet et prophete?  Hec enim in singulis tabulis scripta sunt: in una enim tria Dei precepta pertinentia ad caritatem, in alia uero septem pertinentia ad proximi societatem.

 Preterea uolo uos scire, o Iudei, quod sicut decem plagis percutiuntur Aegyptii, sic decem preceptis conscribuntur tabule, quibus reguntur populi Dei. B ergo Augustinus sanctarum Scripturarum interpres subtilissimus, de decem plagis Aegypti et de decem preceptis legis quomodo unicuique unumquodque aduersando opponatur quasi medicamentum uulneri, quid dicat audiamus  . »Primum preceptum, inquit, de uno Deo est sicut in lege scribitur  : Audi Isrel: Dominus Deus tuus Deus unus est . Prima plaga est aqua uersa in sanguinem , contra primum preceptum prime tabule. Deum unum a quo omnia sunt, per aquam intellige, ex qua generantur uniuersa. Iusto enim Dei iudicio factum est, ut de illo flumine sanguinem  biberent, in quo Hebreorum paruulos necare consueuerant. Secundum preceptum est: Non accipias  nomen Dei tui in uanum. Nomen Dei ueritas est sicut ipse ait: Ego sum ueritas . Huic secundo precepto opponitur secunda plaga, ranarum abundantia , quibus intelliguntur heretici et philosophi, qui ratione carentes, tantum contra ueritatem uanitatem et clamorem retinentes in ignorantia infidelitatis quasi rane in luctuosis paludibus uocem garrulam habentes. Tertium preceptum est: Memento sanctificare diem Sabbati: que sanctificatio est uirtutibus uacare, et a uitiis abstinere. Unde: uacate et uidete, quoniam ego sum Deus . Huic precepto contrario opponitur plaga ciniphicum  , de limo terre nate musce minutissime, inordinate uolantes, in oculos irruentes, non permittentes hominem quiescere, dum abeunt et irruunt, dum expulse iterum redeunt. Quales iste musce, tales sunt inquieti homines, qui Sabbatum obseruare, id est operibus bonis studere, lectioni et orationi insistere nolunt . Tene ergo preceptum, caue plagam. Quartum preceptum est: Honora patrem tuum et matrem tuam, quod quidem humanum est  . Contraria plaga est musca canina que Grece uocatur cynomyia, quia caninum est parentes que se genuerunt non cognoscere, et eis beneficia non exhibere. Quintum preceptum est  : Non mechaberis. Quinta plaga mors in pecora . Omnis enim qui aut uxore propria  intemperate, excepto filiorum desiderio utitur, aut certe, quod grauissimum est crimen, uxori aut filie aliene uel ancille  uictus cupidate luxurie, tanquam amisso homine erit pecus; non conuersus in formam, sed in similitudinem et in sensum pecoris, non intelligens Dauid dicentem: Nolite fieri sicut equus et mulus, quibus non est intellectus . Et iterum: Homo cum in honore esset non intellexit, comparatus est iumentis insipientibus, et similis factus est illis . Sextum preceptum est:  Non occides. Sexta plaga pustule in corpore et uesice turgentes et scaturientes , incendia scilicet uulnerum de fauilla fornacis. Ardent enim ira, superbia et inuidia. Si possemus  uidere animas homicidarum, sine dubio plus plangeremus quam putrescentia uulnera ulcerum  Septimum preceptum est: Non furaberis. Septima plaga est grando in fructibus . Nemo enim iniustum lucrum sine iniusto damno facit: ubi lucrum, ibi damnum. Ergo qui suo desiderio forinsecus furantur, iusto Dei iudicio intrinsecus grandinantur. Octauum preceptum est: Falsum testimonium non dices. Octaua plaga est locusta , animal dente nociuum. Quid enim uult falsus testis, nisi nocere mordendo et consumere mentiendo? Unde Apostolus   : Sic mordeatis et comedatis inuicem, ne ab inuicem consumamini , Nonum preceptum est: Uxorem proximi tui non concupisces. Nona plaga dense tenebre . Nihil enim sic dolet in corde patientis, quam si uxor illius appetatur: et hec sunt ei dense tenebre  .  Decimum preceptum est: Non concupisces rem proximi tui. Huic precepto contraria est plaga decima, scilicet mors primogenitorum . Inter res quas habent homines, primogenitum est carius: quod merito amittit, qui rem proximi sui fraude subtrahere cupit. uerbi gratia: uis aut speras heres alicuius fieri, uelles eum protinus mori; si ipse filios habeat,  uelles eos deleri. Quare merito primogenitorum morte puniris. Sed illud molestum est, ne per hanc occultam et iniustam concupiscentiam perdas primogenita cordis tui, quod est fides. Omnia opera tua bona filii tui sunt spirituales, sed inter istos fides est primogenita. Quisquis rem alienam occulte cupit internam fidem primogenitam perdit. Nemo enim bene operatur, nisi precessit fides.«

Hucusque, o Iudei, legem a Domino in decem preceptis distributam, per Moysen antiquis patribus datam, iuxta litteram primum uobis descripsimus, consequenter illam ad animarum uestrarum utilitatem allegorice exposuimus, ut iam post passionem et resurrectionem Christi non eam Iudaice uelitis obseruare, sed spiritualiter custodire. Pro certo habeatis  nec omnino dubitetis, quia post noui institutionem testamenti quicunque legem ceremonialiter obseruat, iam non est legis factor, sed preuaricator. Lex itaque, ut superius dictum est, o Iudei, non ad litteram, sed spiritualiter est intelligenda, et iuxta euangelice institutionis regulam opere implenda.  Littera enim occidit, spiritus autem uiuificat . Hoc loco respondentes dicitis, o Iudei, litteram legis sanctam esse et bonam, et ab omnipotenti Deo dignissime ad gubernationem populi distributam, ac per hoc non ad occidendum, sed ad uiuicandum  animas fuisse datam. Dicitis etiam uos scire uelle, que sit littera occidens, uel qualiter occidat. Paulus ergo Christi apostolus, ex gente uestra genitus, et ad Gamalielis optimatis uestri pedes nutritus , sed, diuina prestante miseratione, in errore uestro non relictus, dignanter accedat, et que sit occidens littera, aperte ostendat. Dic, sancte Paule, contribulibus tuis, qui sunt ex semine Abrahe, pro quibus in Actibus apostolorum dolebas, et quibus quod Dei zelum haberent,  sed non secundum scientiam, testimonium perhibebas; dic que sit littera occidens, queue gratia uiuificans?  Littera, inquit, occidens, Decalogus legis est; qui tamen non dicitur littera occidens, eo quod mala sit lex; sed quia prohibens peccatum, auget concupiscentiam, et addit preuaricationem, nisi hominem liberauerit diuina gratia. Que gratia non sic abundabat in lege, ut modo abundat in Euangelio. Lex ergo bona est, et tamen sine gratia occidit, quia iubet quod sine gratia impleri non potest. Quia ergo gratia deerat, littera occidens erat. Distat etiam Euangelii littera a legis littera, quia in eis diuersa sunt promissa. Ibi hoc est in lege terrena promittebantur, in Euangelio autem celestia promittuntur. Diuersa etiam in lege et in Euangelio sunt  sacramenta; quia illa tantum futura significabant, hec diuinam indubitanter gratiam conferunt. Precepta etiam in eis sunt diuersa, scilicet quantum ad ceremonialia, non quantum ad moralia. Nam quantum ad moralia sunt eadem, sed plenius in Euangelio continentur.

Audistis, o Iudei, decem chordas psalterii, id est decem precepta legis euangelicis institutionibus spiritualiter concordantia utrique sexui imposita: que noui et ueteris testamenti chorde caritatis manu sunt tangende, quatenus uitiorum bellue exstinguantur, et uirtutum insignia in fidelium cordibus nutriantur. Indubitanter igitur credere debetis, o perfidi Iudei, decem precepta legis nouum  testamentum prefigurasse, eique spiritualiter intellecta et mystice exposita concordasse. uerissimis itaque legis et prophetarum rationibus mentitos uos in uestra assertione probamus esse, qui nouum testamentum nec in sanctis Scripturis preostensum, nec a Deo institutum asseritis fuisse. O  infelices Iudei et tardi corde ad credendum ea, que de Christo sancti patriarche prefigurauerunt, prophete predixerunt, apostoli iam completa esse clarius luce ostenderunt! Nescitis, quia Deus omnipotens hanc uestre incredulitatis futuram duritiam preostendebat, quando legem non in tabulis ligneis, nec in charta, sed in tabulis lapideis scribebat?  Ideo igitur tabule legis lapidee fuerunt, quia lapideum cor uestrum presignauerunt. Per lapidum ergo duritiam et insensibilitatem, dure uestre mentis intelligitur stoliditas, de qua Dominus per Ezechielem prophetam uobis dicit: Auferam uobis cor lapideum, et dabo uobis cor carneum . In aduentu quippe suo Redemptor humani generis iehsu Christus quibusdam filiis Isrel cor lapideum  abstulit, apostolis uidelicet et euangelistis ceterisque suis discipulis duritiam incredulitatis emolliuit, eisque cor carneum, id est intelligibile cor dedit, ad hoc scilicet ut seipsum a Deo Patre uenisse, mundum per crucem redemisse, a mortuis resurrexisse, celum ascendisse, et in dextera Dei Patris consedere, indubitanter crederent. Cor itaque lapideum pro duritia incredulitatis ponitur, cor autem carneum pro spirituali intelligentia in hoc loco accipitur. Ac si apertius diceret: Auferam a uobis cor lapideum, hoc est insensibilitatem dure et incredule mentis; et dabo uobis cor carneum, id est intelligibile et capax spiritualis doctrine. Unde etiam Apostolus ait: Christi doctrina non est  in tabulis lapideis scripta, sed in tabulis cordis carnalium , id est rationalem intelligentiam habentium. Nec enim he carnales tabule uolunt, ut carnaliter sapiamus, sed quia in comparatione lapidis, qui sine sensu est, caro sentit; idcirco per cor carneum significatum est cor intelligens.

Duritiam igitur, o Iudei, diuturne incredulitatis a cordibus uestris iam expellite; Iesum Christum uerum Deum et uerum hominem esse credite, ut ab eo lumen uere intelligentie mereamini percipere. Potens est enim Deus, ut ait B. Ioannes Baptista, de lapidibus istis suscitare filios Abrahe . Iam post Christi passionem et resurrectionem, non qui filii carnis Abrahe, sed qui sunt filii fidei Abrahe, ipsi computantur in eius semine. Potens  est ergo Deus de lapidibus istis suscitare filios Abrahe, potestatem scilicet habet conuertendi lapidea corda uestra in mollitiem fidei et caritatis sue, ut ab eterna incredulitatis morte suscitati, recte credendo in ipso, qui est uera uita, semper possitis uiuere et computari inter filios non dico carnis sed fidei Abrahe. Si enim fidem Abrahe tenetis, uere filii Abrahe estis. Si autem fide Abrahe filii non estis, a benedictione seminis illius extranei estis. In semine quoque illius quod est Christus, benedicentur omnes gentes . Si ergo fidem Abrahe non tenetis, non Abrahe sed Cham filii Ne qui maledictionem promeruit, filii estis. Abraham quippe  sancte Trinitatis primus cultor exstitit, dum quasi tres angelos in specie trium uirorum uidit, et unum Deum adorauit. Si igitur filios Abrahe uos dicitis esse, et post hanc uitam in sinu illius suspiratis requiescere, sancte Trinitatis fidem, quam usque in hodiernam diem pertinaciter negatis, firmiter tenete, Patrem uidelicet et Filium et Spiritum sanctum unum et uerum Deum esse credite.

Quid ad hec dicitis, o Iudei, quid respondetis, aut quid obiicitis. Nunquid adhuc de Christo quod uerus Deus et uerus homo sit dubitatis? Nunquid in perfidia incredulitatis perseuerare disponitis? uellem tamen scire cuius fidei estis. Hec est responsio uestra, o Iudei, simul et oppositio. Dicitis quod Christum nullatenus unum Deum esse potestis  credere, nec a Deo Patre ad redemptionem mundi missum fuisse, nec in tota ueteris testamenti serie prefiguratum fuisse. Falsum utique obiicitis, falsum proponitis, o Iudei, et in uestra assertione plane mentimini. Ab initio enim mundi Deus et homo iehsu Christus patriarcharum figuris et enigmatibus fuit preostensus; prophetarum presagiis euidentissime prenuntiatus; ad ultimum uero et sanctorum apostolorum eius preconiis exhibitus, et cunctis que sub celo sunt nationibus aperte monstratus. Indubitanter ergo Deus Pater dilectissimum Filium suum ubique cequalem et ceternum per intemerate uirginis Marie uterum in hunc mundum misit, et humanum genus per eum  sibi reconciliauit. Ad hoc nimirum ipse Deus et homo iehsu Christus in odorem suauitatis seipsum in cruce Deo Patri obtulit, ut humanum genus, id est sanctam Ecclesiam de antiqui hostis imperio redimeret, et eidem Deo Patri regnum acquireret. Per ipsum quippe sancta Ecclesia Deo Patri acceptabiles oblationes offert, per ipsum Deus Pater ad se pie clamantibus et uere penitentibus ueniam misericorditer prebet. Ipse enim mediator Dei et hominum homo iehsu Christus, qui pro mundi redemptione ex uirgine matre uerum sine peccato accepit corpus, quo, ut dictum est, Deo Patri humanum reconciliauit genus. Ut ergo uos, o Iudei, in uestra obiectione mentitos esse apertissime comprobemus, qualiter illum Deus Pater in hunc  mundum uenturum et humanam carnem pro salute hominum suscepturum prefigurauerit ex historia libri Exodi proferamus.

Cum enim Deus dixisset filiis Isrel: Deos aureos nec deos argenteos facietis uobis, continuo subiunxit: Altare de terra facietis mihi, et offeretis super illud holocausta et pacifica uestra   . Altare de terra Deo facere, est antiquum populum mediatoris Dei et hominis Iesu Christi incarnationem fideliter exspectare, et per ipsum pietatis hostias Deo Patri offerre. Nos etiam sancte Ecclesie filii altare de terra Deo tunc facimus, quando Incarnationis eiusdem mediatoris Dei et hominis  Iesu Christi fide solidati, per ipsum oblatum munus Deo Patri offerimus. Si ergo, ut dictum est, pedes nostros Dominice Incarnationis fide solidamus, acceptabiles Deo Patri hostias per Iesum Christum spiritualiter immolamus. Quid iterum Deus omnipotens filiis Isrel, imo etiam omnibus sancte Ecclesie filiis dicat audiamus. Quod si altare lapideum feceris mihi, non edificabis illud de sectis lapidibus; si enim leuaueritis cultrum super eos, polluentur   . Secti lapides hi sunt, qui unitatem pacis diuidunt, seque ipsos diuidunt caritate fraterna per odium et schismata. Hos quippe in corpore suo non recipit Christus, cuius corporis figuram altaris illius constructio obumbrabat. Isti uero non secti lapides ex quibus altare construi iubetur,  hi sunt qui fidei morisque unitate solidantur, quibus ait B. Petrus apostolus: uos tanquam lapides uiui superedificamini domos spirituales, sacerdotium sanctum offerre  spirituales hostias, acceptabiles Deo per Iesum Christum . His quoque non est iniectum ferrum, quia incorrupti sunt; et iacula maligni, id est hostis antiqui ignita non receperunt. Hi tales unum altare faciunt unitate fidei et concordia caritatis. Cognoscite igitur, o Iudei, uos in uestra assertione mentitos esse, qui Deum et hominem Iesum Christum, nec uerum Dei Filium, nec in ueteri testamento dicitis fuisse prefiguratum. Sine dubio itaque Deus Pater sicut per os sanctorum prophetarum ab initio seculi  promisit, dilectissimum Filium suum ad redemptionem mundi misit, per illius passionem et crucem Ecclesiam sanctam de imperio inimici redemit, post resurrectionem uero gloria et honore illum coronauit; in dextera sua exaltauit, eumque super omnia opera manuum suarum constituit.

Hoc loco questionem facientes, o Iudei, nobis dicitis: Quare Deus Pater Iesum Christum Filium suum uoluit passionem crucis subire, cum solo uerbo uniuersum mundum posset redimere? Nos uero respondentes dicimus, quod idcirco Deus omnipotens, per crucem uoluit Iesum Christum Filium suum redimere humanum genus, quia qui per lignum concupiscentie  in Adam percussi fueramus,  per ligni crucis mysterium uulneribus serpentino dente nobis inflictis sanaremur. Innumeras igitur gratias eidem Deo et homini Iesu Christo debemus referre, qui uoluntate Dei Patris proprio sue passionis sanguine nos dignatus est redimere, et quasi Agnus innocens totius mundi peccata per crucem deuicta morte tollere. uos dicitis, o Iudei, quod Deus nequaquam ab hominibus unquam potuit comprehendi, nec cruci affigi, uel pro hominibus mori. Nos autem uestre infelicitati atque incredulitati plurimum condolentes, et catholice fidei regulam uos scire uolentes, ad hec breuiter  uobis dicimus respondentes. Deus quoque nullatenus potest comprehendi uel mori ut dicitis, quia incomprehensibilis est et immortalis. iehsu Christus autem uerus Deus est et uerus homo, et secundum humanitatem comprehendi et mori potuit, secundum diuinitatem uero incomprehensibilis atque immortalis permanet cum Deo Patre et Spiritu sancto. Unde Hispaniarum doctor Isidorus in libro I De ecclesiasticis officiis, cap. 30, ait: »Iniuriam crucis non pertulit diuinitatis Christi substantia, sed sola suscepta humanitatis natura. Passionem Christi corpus sustinuit, diuinitas uero illius exsors iniurie fuit.«

Adhuc de Christi diuinitate, o Iudei, dubitantes nobis ad hec huiusmodi opponitis, dicentes: Si  Christus cum Deo Patre unus et uerus Deus est, et cum eo, ut uos Christiani asseritis, omnia quecunque uult potest, quare seipsum ab hominibus comprehendi, ligari, flagellari, crucifigi, uulnerari, mori et sepeliri permisit? Ad hec nos econtra uobis respondentes dicimus, quod Dei uirginisque Filius, cum ueraciter cum Deo Patre et Spiritu sancto omnia possit, tribus tamen ex causis seipsum pro humani generis redemptione humiliter passioni subdidit et pie mori uoluit  . Prima itaque causa fuit, ut Christus pro reatu mundi redemptio  daretur, et hostis antiquus uelut hamo crucis caperetur, scilicet sibi ut quos absorbuerat euomeret; et predam quam tenebat amitteret, non  potentia uictus sed iustitia, non dominatione sed ratione. Secunda causa exstitit, ut secuturis hominibus uite magisterium preberet. Ascendit enim crucem, ut nobis passionis et resurrectionis preberet exemplum. Passionis ad confirmandam patientiam; resurrectionis ad excitandam in se credentium spem. uidelicet ut duas uitas nobis ostenderet in carne; unam laboriosam in presenti seculo, alteram beatam in futuro; laboriosam quam tolerare, beatam quam sperare debeamus. Tertia uero causa fuit suscepte crucis, ut superba et inflata sapientia huius seculi per crucis stultam, ut putatur predicationem  sicut, ut ait B. Paulus, pateret id quod stultum Dei est quantum sit hominibus sapientius; et quod infirmum Dei est,  quantum sit fortius tota hominum fortitudine .

Aperte uobis ostensum est, o Iudei, quibus de causis Deus et homo iehsu Christus ut humanum genus de diaboli imperio liberaret, uoluit seipsum misericorditer passioni subiicere et crucem ascendere, cum solo uoluntatis sue nutu illud posset redimere. Non enim passus est inuitus, sed spontaneus; nec quasi potentia superatus a Iudeis, sed, clementia illum uincente, gratis. Hoc loco, o inimici ueritatis Iudei, quasi salutiferam Iesu Christi Redemptoris mundi passionem contemnendo eiusque  gloriosissime crucis triumphum uilipendendo, nos interrogatis, dicentes: Quare Christus uester potius mori uoluit in cruce, quam capitis abscissione uel qualibet alia morte? Cur etiam illius cruci tantam reuerentiam exhibetis, uel quod inde lucrum uos consecuturos putatis? Quamuis ista, o Iudei, non recta intentione sed peruersa mente a nobis queratis; quid tamen, Deo donante, ad utilitatem fidelium respondeamus, monemus ut diligenter audiatis. Ideo Christus subire uoluit crucis tormentum, ut in se credentibus tolerandi aduersa daret documentum, et patientie preberet exemplum. Idcirco etiam omnis populus Christianus sanctissime cruci illius magnam reuerentiam impendit, quia in ea ipse qui uere est salus mundi, pependit. Unde propheta  ait: Salus nostra cito ueniet, et comminuet iugum captiuitatis nostre. Merito ergo eidem uiuifice cruci magnam reuerentiam exhibemus, quia Deum et hominem Iesum Christum in ipsa suppliciter adoramus, et ipsam in Christo cum omni deuotione ueneramur. Me ergo caritate cogente, uos moneo, o Iudei, ut ad intelligendum que sit latitudo, longitudo, altitudo et profundum sanctissime crucis, oculos cordis pura deuotione erigatis  . Mundatos quippe cordis oculos a uitiorum sordibus debet habere quisquis ea que de Christo sunt, perfecte uult intelligere. Latitudo ergo crucis est transuersum lignum quo extenduntur pendentes manus. Longitudo uero a latitudine deorsum usque ad terram. Altitudo a latitudine sursum  usque ad caput. Profundum autem quod terre infixum absconditur. Nolo uos latere, o Iudei, quod hoc sancte crucis signo omnis sanctorum uita describitur. Ac si diceretur unicuique homini: Tolle crucem tuam . Cum  enim cruciatur caro, cum mortificantur membra nostra, que sunt super terram , scilicet fornicatio, immunditia, luxuria, etc.; dumque exterior homo corrumpitur, et interior renouatur de die in diem passione crucis . Et hec quidem dum sint bona opera, tamen adhuc laboriosa, quarum merces requies est. Unde ait Apostolus: Spe gaudentes , ut scilicet cogitantes requiem futuram, cum hilaritate et labore bona operemur.  Hanc hilaritatem significat crucis latitudo in transuerso ligno, ubi figuntur manus. Per manus enim opus intelligitur, per latitudinem uero caritas operantis, quia tristitia non latitudinem sed angustias gignit. Porro per altitudinem crucis, cui caput adiungitur, exspectatio superne retributionis de sublimi iustitia Dei significatur; et ut ipsa opera bona non propter beneficia Dei terrena ac temporalia facienda esse credantur, sed potius propter illud quod desuper sperat fides, que per dilectionem operatur. Iam uero per longitudinem qua totum corpus extenditur ipsa tolerantia significatur,  ut longanimes permaneamus. Unde longanimes dicuntur, qui tolerant. Per profundum lignum quod in terra latet, a quo cuncta apparentia et eminentia consurgunt, inscrutabilia indicantur iudicia Dei; de quibus occulta eius uoluntate uocatur homo ad participationem tante gratie, alius sic, alius autem sic.

Si ergo cum sancte Ecclesie filiis, o Iudei, ad eterna gaudia cupitis pertingere; Deo Patri de terra altare edificate, uerbum uidelicet sibi ceternum ex incorrupta uirgine ueram carnem sine culpa assumpsisse, mundum per crucem redemisse tertia die a mortuis resurrexisse, quadragesimo die celum ascendisse, et in Dei Patris dextera consedere, atque ad iudicandum uiuos et mortuos in  nouissimo die uenturum esse  . In ipso anchoram fidei uestre, quasi super fortissimum fundamentum locate; super ipsum hostias pietatis de puro corde et conscientia non ficta Deo Patri offerre studete ; per ipsum, qui est uia, ueritas et uita , recte credendo et bona operando ad eterna gaudia peruenire festinate. Ipse enim Deus et homo iehsu Christus est fundamentum fidei, supra quod nemo alius potest ponere . Ipse est etiam uia, ueritas et uita; quia nemo uenit ad Deum Patrem nisi per ipsum . Ipsum ergo, o Iudei, cum Deo Patre et Spiritu sancto unum et uerum Deum esse credite; ipsum recte credendo cum eodem Patre et Spiritu sancto super omnia diligite; ipsum bona  operando sequi summopere curate. Non separetis Filium a Deo Patre et Spiritu sancto; nec Spiritum sanctum a Patre et Filio; quia Pater et Filius et Spiritus sanctus naturaliter unus et uerus est Deus  . Propter naturalem unitatem totus Pater in Filio et Spiritu sancto est; totus quoque Spiritus sanctus in Patre et Filio est: nullus horum extra quemlibet ipsorum est propter diuine essentie unitatem. Per hoc aperte intelligitur Patrem esse in Filio et Filium in Patre, quia una est eorum essentia. Unde ipse Deus et homo iehsu Christus ait: Ego in Patre et Pater in me est . Nec tamen antea fuit Pater quam Filius, uel antequam Spiritus sanctus. Ceterne enim sibi sunt he tres persone. Unde B. Athanasius ait  : »In hac  Trinitate scilicet, que Deus est, nichil prius aut posterius, nichil maius est aut minus, sed tote tres persone ceterne sibi sunt et cequales.« Unde ipse Deus omnipotens, qui ueraciter trinus est in personis et unus in Deitate per Isaiam prophetam ait:

Ante me non est formatus Deus, et post me non erit , quia mihi curbauitur omne genu, et confitebitur omnis lingua . Hoc loco uos interrogo, o inimici ueritatis Iudei, qui nefanda conspiratione Christum usque hodie asseritis non uerum Dei Filium esse, nec semper in Deo Patre fuisse,  sed ex tempore cepisse, quis prefatam sententiam protulerit, Pater scilicet an Filius? Ante me, inquit, non est formatus Deus et post me non erit. Quis hec dixit? Deus Pater hoc dixit an Deus Filius? Dicite ergo, quis hoc dixit? Ad hec respondentes dicitis, o Iudei, quod Deus Pater hoc dixerit. Subiungitis etiam, quod idcirco Deus omnipotens hanc sententiam de seipso protulerit, ut aperte agnosceremus, quia preter eum alius Deus nunquam fuit, nec est, nec erit. Nos uero uobis ad hoc respondemus, quod unus est et uerus, ut uos dicitis omnipotens Deus, preter quem nunquam fuit, nec est, nec erit alius. Tamen est trinus in personis et unus in essentia. In hoc ergo quod Deus Pater dicit: Ante me non est formatus Deus plane ostendit, quia ipse est principium  sine principio. In hoc autem quod subiungit: Et post me non erit aperte demonstrat Deum uerbum non ex tempore cepisse, sed sibi semper fuisse ceternum. Filius itaque semper est in Patre, semper apud Patrem, semper cum Patre. Inuicem in se, et Pater in Filio, et Filius in Patre eternaliter manent. Hoc igitur loco uos conuenio et obtestor, o Iudei, sicut iam pretaxatum est, ut nec Patrem a Filio, nec Filium a Patre, nec Spiritum sanctum a Patre et Filio in uestra assertione uel fide irreuerenter diuidere presumatis, sed has tres pernas unum et uerum Deum esse indubitanter credatis.

Hoc utique in Exodo prefiguratum fuisse inuenitur, ubi Aaron sacerdoti inter cetera dictum huiusmodi fuisse legitur. Non ascendes per gradus ad  altare meum , id est si gradatim Patrem Filio, uel Filium Patri, siue Spiritum sanctum Patri et Filio pretuleris, ad me nequaquam peruenire poteritis  . Ac si apertius Deus Pater omni sacerdotum ordini tam ueteris quam noui testamenti diceret: Si me Deum Patrem ceterno et mihi consubstantiali Filio meo Iesu Christo uel ipsum mihi pretuleris, mihi placere minime poteris. Si etiam me illo priorem uel illum me posteriorem esse credideris, me etiam per oblationes et sacrificia propitium non habebis. Hoc enim Ariani heretici faciunt, qui indiuisibilem Dei Patris et Filii et Spiritus sancti substantiam diuidere contendunt. Credite ergo, o Iudei, Iesum Christum uerum Dei  Patris et uerum uirginis matris Filium esse, mundum suo pretiosissimo sanguine misericorditer redemisse, sua piissima morte in se credentes ab eterna morte eripuisse, a mortuis resurrexisse, celum uidentibus atque admirantibus discipulis ascendisse , in Dei Patris dextera nunc sedere, et ad iudicandum uiuos et mortuos, ut sepius dictum est, inde uenturum esse. Si ergo his catholice fidei articulis fidem ueraciter attribueritis, procul dubio ab eterna damnatione liberi eritis. Si autem adhuc in uestra incredulitatis malitia perseueraueritis, a seruitute peccati nec in presenti, nec in futuro seculo liberari poteritis.



§ XXII.---

Iudeorum seruitutem ex Exodi dictis prenuntiat, et ut ab ea recedere ualeant, prefigurat: ut Deo offerant primitias, scilicet uoluntatum principia et decimas, id est bonorum consummationem operum: et quonam modo conuersationem carnalem in melius mutent ex eiusdem dictis ostendit. Declarat insuper Filium Patris brachium et manum et sanctum Spiritum Dei digitum esse. Aperit quare a Moyse tabule in montis descensu confracte: et quid uitulus et eius combustio puluerum potatio presignet. Sic et prefigurat uetus Testamentum non diu mansurum, nouum tamen in eternum duraturum decem uerbis designatum, quo numero crucis figura erudite admodum exprimitur. Preterea enim dictat quo pacto figuris et anigmatibus sancta Ecclesia prefigurata exstitit. Primo in locutione Moysis ad Dominum cum de petra Dominum loquebatur: sic et uere Christicolam eum alloqui debere prefigurat. Iudeorum infidelitatis  obcecationem in uelamine Moysi superposito denique figurat. In arca in deserto a Moyse facta Christi Ecclesiam prefiguratam, et in ea contentis Christum uerum hominem preostensum. Admonet sacros doctores continue premeditare Scripturam sacram. Probat nouum testamentum a Deo institutum exhibens ueteris supplementum. Testamentorum concordiam ex Moysi et aliorum dictis in figura manifestat subtili modo; ut quod in futuro unum uenturum presignauit, alterum completum ostendat. Denique subiungit ex eodem libro figuram ad Christum Redemptorem ad sua membra et ad sacram Ecclesiam. Ubi septem ecclesias dicimus, unam esse insinuat. Simili modo in specifica diuersitate tabernaculi compositionis iustos et peccatores. Figurat euangelistas supra prophetarum fundamentum edificare. Premonstrat utriusque testamenti concordantiam, et unam electorum precedentium atque sequentium Ecclesiam.  Sic apostolos et prophetas prefiguratos, etsi diuersimode.

Hanc procul dubio Dei siue peccati seruitutem Deus omnipotens in libro Exodi prenuntiabat, cum per Moysen filiis Isrel dicebat: Quicunque Hebreus se in seruitutem tradiderit, sex annis seruiet; in septimo autem egredietur liber gratis. Si autem uxorem habens se seruituti tradiderit, cum uxore egredietur. Quod si egredi a seruitute noluerit propter uxorem et filios, perforabitur auricula eius subula, et erit seruus in seculum .  uolo uos scire, o Iudei, quod hec libri Exodi historia non solum de presenti sed etiam de futuro seculo potest intelligi; quia in sex etatibus huius seculi Deo seruientes, in septimo, hoc est in eterno Sabbato  a seruitute corruptionis et lege mortis liberabimur. Unde egregius doctor Paulus nos ab hac seruitute liberari et electorum libertati associari desiderans dicebat: Exspectatio creature reuelationem filiorum Dei exspectat . Nam et ipsa creatura per baptismum uidelicet renouata, scilicet populus Christianus fide et operatione Christo deuotus, liberabitur a seruitute corruptionis in libertatem glorie filiorum Dei . Iterum etiam alibi ait: Gratia Dei in Christo Iesu liberauit me a lege peccati et mortis . In septima itaque etate, hoc est in futuro seculo Dei gratia adiuti a seruitute peccati et lege mortis liberi erimus, si dum in hac sexta  etate seruimus, ab illicitis operibus recesserimus, et modis omnibus Deo subiecti fuerimus. Si uero de hac sexta etate ad libertatem egredi noluerimus, sed potius cum uxoribus et filiis nostris, id est cum carne nostra et cum operibus illius carnalibus in seruitutem remanere elegerimus, peccatis scilicet et uitiis finem imponere neglexerimus, perforabitur nobis auris in testimonium seruitutis, eo quod, nullo cogente, sed spontanea uoluntate in seruitutem nos ipsos tradiderimus, ac per hoc in seculum serui peccati erimus.

Predictam ergo Domini sententiam, o Iudei, iterum ad memoriam reducamus, ut ad suscipiendum ueram fidem congruentius uos moneamus. Ait enim: Si aliquis Hebreus seruituti se tradiderit,  sex annis seruiet; septimo egredietur, si uoluerit; sin autem, erit seruus in seculum . uolo uos scire, o Iudei, quod Hebreus transiens interpretatur. Qui ergo negando Christum in seruitutem diaboli uos ipsos tradidistis, necesse est ut ipsum uerum Deum et hominem esse confitendo, ad ueram libertatem quantocius transire curetis. Si ueraciter Hebrei dici et esse uultis, de ueteri testamento ad nouum, de prisca lege ad Euangelium, de carnalibus ceremoniis ad spiritualia ecclesiastice religionis sacramenta, de terris ad celum, de seruitute huius sexte etatis ad libertatem eterne felicitatis gratanter transire debetis. Si autem in incredulitatis perfidia perseueraueritis, perforabitur uobis  auricula in testimonium eterne damnationis, et a libertate glorie filiorum Dei omnino exsortes eritis. Absque dubio itaque in seruitute peccati moriemini, nisi ueraciter fidem susceperitis eiusdem Dei et hominis Iesu Christi. Quod ipse uobis apertissime testatus est, dicens: Si non credideritis quia ego sum, moriemini in peccatis uestris , id est in seruitute peccati. Ab hac seruitute etiam uos liberare et ad ueram libertatem perducere uolens, inter cetera dicebat uobis: Si manseritis in sermone meo, et uerba mea in uobis manserint  , uere discipuli mei eritis, et cognocetis ueritatem, et ueritas liberabit uos , uidelicet in hac presenti uita a seruitute peccati, et in futuro a damnatione perpetua. Sed quid ad supradicta illi respondetis audiamus.  Semen Abrahe sumus, et nemini seruiuimus unquam . Utique, o Iudei, uestra responsio plena est iactantia atque mendacio. Nonne manus Ioseph in Aegypto seruierunt in cophino , et ceteri fratres eius in latere et luto? Nonne etiam patres uestri cum adhuc in terra promissionis consistebant, Romanis principibus uolendo nolendo tributa reddebant? uos etiam, o Iudei, qui nunc per uniuersum mundum dispersi estis, nonne cunctis que sub celo sunt nationibus in seruitutem traditi estis, et de capitibus uestris censum exsoluitis? Mentitos itaque uos esse in  uestra responsione cognoscite, qui semen Abrahe uos iactatis esse, et dicitis nemini unquam seruisse. O insensati Iudei! bene prophetauit de uobis Dauid patriarcha dicens: Acuerunt linguas suas sicut serpentis; uenenum aspidum sub labiis eorum . Lingue utique uestre mendacio et fallacia sunt plene, et quasi serpentes illas exacuistis, dum Redemptorem mundi Iesum Christum non uerum Deum sed purum hominem dicitis esse. uenenum etiam aspidum, quod est indubitanter mortiferum ac fetidum sub labiis uestris ebullit, dum non tantum uos ipsos Christum negando seruos peccati exhibetis, uerum etiam falsis nefandisque persuasionibus a recte fidei tramite alios auertitis, eosque eterne morti destinatis. Reuera, o infelices  Iudei, celeste regnum non intratis, nec alios introire permittitis . Ignoratis, o miseri, quia nisi per ipsum Dei uirginisque Filium quem hactenus superba mente negastis, de seruitute peccati ad ueram libertatem nequaquam pertingere poteritis? Quod ipse uobis testatus est, dicens: Si uos Filius liberauerit, uere liberi eritis . A quo? A seruitute uidelicet peccati. Cuius peccati? scilicet infidelitatis. Nullus maior est in culpa quam qui Deum et hominem Iesum Christum negat. Nam secundum B. Ioannis euangeliste sententiam, qui Filium negat, nec Patrem habet . Sine fide ergo impossibile est quemquam placere Deo .

 Moneo igitur uos, o Iudei, ut incredulitatis duritia a cordibus uestris radicitus euulsa, Iesum Christum uerum Dei Patris et uerum uirginis matris Filium esse credatis, quatenus a seruitute infidelitatis per ipsum liberati ad filiorum Dei libertatem pertingere possitis. Nisi enim per ipsum liberari omnino non poteritis. De transacta itaque incredulitatis perfidia penitentiam agite, ut ab eo possitis peccatorum ueniam percipere, et per ipsum ad Deum Patrem peruenire. Per ipsum Deo Patri initia bone cogitationis deuota mente exsoluite, primitias uere confessionis offerte, recte operationis hostias sacrificate, ut lacrymis, ieiuniis et oblationibus expiati, electorum Dei consortes mereamini esse. Hoc enim ipse Deus omnipotens, qui  trinus est in personis et unus in essentia, in ueteri testamento presignabat, cum filiis Isrel figurate dicebat.

Offerant filii Isrel primitias cunctarumque frugum decimas Domino . Ut sepe uobis testatus sum, o Iudei, uetus Testamentum non ad litteram sed spiritualiter est intelligendum  . Spiritualiter ergo primitie frugum uel progenitorum  principia operum designant, uel ipsam bonam uoluntatem, que prior est opere, quam Pelagiani heretici sibi tribuendo offendunt. Deus autem, dum illam, scilicet bonam uoluntatem, sibi a  nobis iubet offerri, indicat ad ipsius gratiam pertinere. In decimis autem Domino deferendis denarius numerus perfectionem significat; quia usque ad ipsum numerum crescit. Sicut ergo in primitiis principia uoluntatum, ita in decimis consummationem nostrorum operum ad Deum referre precipimur, a quo nobis et boni operis initium et petitionis donatur effectus. Ut ergo supra diximus, o Iudei, primitias uestras et decimas, id est bonam uoluntatem et recte fidei ueram confessionem ac bonorum operum consummationem per Iesum Christum Deo Patri offerre curate, ut non cum incredulis uobis contingat perire, sed cum fidelibus ad eterna gaudia possitis pertingere. uetus itaque testamentum non carnaliter sed spiritualiter intelligere  studete. Nouum deuota mente suscipite, ut non iam in uetustate littere sed in nouitate spiritus possitis ambulare . Carnalem etiam conuersationem uestram in melius mutate, peruerse uite maculas lacrymis abluite, ut donis diuine gratie possitis apti existere. Hoc utique Dominus in ueteri testamento presignabat, cum per Moysen figurate dicebat.

Primogenita asini mutabis oue . Per asinum quippe hoc loco immunditia, per ouem uero innocentia designatur. Asini uero primogenita oue mutare est immunde uite primordia ad innocentie simplicitatem conuertere, ut, postquam illa peccator egit, que ut immunda Dominus respuit, ea iam agendo proferat, que in Dei sacrificio munda  imponat  . Quod uero sequitur: Si non redemeris, occidatur; quia nimirum omnis immunda ac delictis obnoxia si non fuerit in melius mutata, necabitur morte perpetua. uitam igitur uestram, o Iudei, rectam fidem custodiendo, et bonis operibus insistendo in melius mutate, ut cum electis Dei sine fine possitis gaudere. uelim nosse, o Iudei, utrum iam deposita infidelitatis perfidia, Iesum Christum uerum Deum uerumque hominem esse credatis? an adhuc in uestra malitia perseuerare disponatis? Ad hec respondentes dicitis, quia nec nouum Testamentum recipitis, nec Iesum Christum uerum Deum fuisse creditis. O gens incredula, o gens praua atque peruersa! ex hoc aperte datur  intelligi, quod semper contra Dominum contentiose egistis, semperque illi inobedientes fuistis. Nam postquam uos de terra Aegypti in manu ualida eduxit, siccisque pedibus mare Rubrum transire fecit; idolum uobis in Horeb fabricastis, et ad ipsius omnipotentis Dei iniuriam illud adorastis, et choros ducentes coram eo lusistis cum tympanis et cymbalis insuper et magnis uocibus clamastis: Isti sunt dii tui, Isrel, qui te eduxerunt de terra Aegypti . Deuotius quippe idolum mutum et surdum adorastis, quam Deum omnipotentem,  qui uos de manu Pharaonis eripuit in signis et prodigiis magnis. Insensati igitur plusquam omnes gentes et fatui estis, qui, relicto Deo uero semper et uiuo, non solum in deserto, sed etiam in terra promissionis culturam Deo debitam idolis exhibuistis. Pro certo sciatis, o Iudei, nec omnino dubitetis, Iesum Christum quem uos superba mente uerum Dei Filium credere renuistis, ipsum esse per quem Deus Pater omnia ex nichilo creauit, filios Isrel de Aegyptiaca seruitute eripuit, eisque in monte Sinai legem dedit, ad terram promissionis illos perduxit, et per quem assumpta humanitate ex incorrupta uirgine mundum redemit. Ipse quippe iehsu Christus omnipotentis Dei Patris est brachium et manus. Quod et Psalmita testatur, dicens:  Qui percussit Aegyptum cum primogenitis eorum . In quo percussit eum? In manu scilicet potenti et brachio excelso , hoc est in Filio. Isaias etiam ipsum Deum et hominem Iesum Christum laudans, Deique omnipotentis ueraciter brachium esse protestans, ait: Domine  , inquit, excelsum est brachium tuum, Deus Sabaoth, corona spei, que ornata est gloria. Quod etiam Dei Patris dextera, que est Filius, Aegypto percussa et Pharaone submerso, ipsum Hebreum populum  mare Rubrum transuexit; idem populus statim ut de mari egressus est, Domino canticum in magna exsultatione concinens testatur, dicens: Dextera tua, Domine, magnificata est in fortitudine; dextera tua, Domine, percussit inimicum. Et in multitudine  glorie deposuisti aduersarios meos . Ut etiam non dubitetis, o Iudei, Dei Filium omnipotentis Dei Patris esse manum, quid Isreliticus populus in eodem cantico iterum subiungat, moneo ut diligenter audiatis. Quis similis tui, inquit, in fortibus, Domine, quis similis tui magnificus in sanctitate, terribilis atque laudabilis et faciens mirabilia? Extendisti manum tuam, et deuorabit eos terra , scilicet Aegyptios. Illius etiam temporis historiam ad memoriam reducamus, et de Dei Patris manu, que Christus est, per quem patres uestros de Pharaonis imperio liberauit, quid dicat omnes simul audiamus.

Factum est, inquit, in uigilia matutina, et ecce  respiciens Dominus super castra Aegyptiorum per columnam ignis et nubis interfecit exercitum eorum, et subuertit rotas curruum eorum, ferebanturque in profundum. Et uiderunt Aegyptios mortuos super littus maris, et manum magnam, quam Dominus exercuerat contra eos . Est itaque Dominus iehsu Christus Dei Patris fortissimum brachium et manus; Spiritus uero sanctus digitus Dei dicitur propter partitionem donorum, que in eo dantur singulis hominibus, prout cuique opus est . Ipsi ergo Deo et homini Iesu Christo qui uos  de Aegyptiaca seruitute misericorditer eripuit, et in terram promissionis potenter perduxit, magnam iniuriam infertis, dum non solum illius beneficiis ingrati estis, uerum etiam ipsum uerum Deum esse suoque pretiosissimo sanguine mundum redemisse negatis. Mentitos itaque uos esse in uestris disputationibus comprobamus, dum uerum Deum illum et uerum hominem esse uerissimis rationibus aperte ostendimus. Sed iam Moyses de monte descendens, et ludentis coram idolo populi tumultus audiens, quid egerit, o Iudei, simul audiamus  . Descendens itaque Moyses de monte cum tabulis, cum uidisset populum in idolis consecratum, indignos eos iudicans legem accipere, e manibus suis tabulas proiiciens, ad radicem montis eas  confregit. Quibus fractis, uitulum quem fecerat incendit . Tabulas igitur quas digito Dei, id est operatione Spiritus sancti scriptas acceperat, ideo fregit, quia indignos eos, ut dictum est, eas legere iudicauit. Sed quid uelit iste uitulus quem fecerunt filii Isrel in solitudine, quidue significauerit, quod Moyses uitulum ipsum combussit, minutatimque concidit et in aquam spargens potum populo dedit?

Notandum quod in hoc loco Moyses de monte descendens, et uitulum in frustra  comminuens, Filii Dei de sinu Patris descendentis, et totius malignitatis inuentorem diabolum confringentis personam gestauerit. Ipsi quippe ante aduentum Christi humanum genus culturam Deo debitam exhibebat,  ipsumque sub uanissimis idolorum figmentis profane religionis ritu adorabat. Intelligatur ergo tanquam diaboli corpus in uitulo, id est homines in omnibus gentibus, quibus est sacrilegii caput, id est auctor diabolus. Aureum fuit, quia uidentur idola uelut a sapientibus instituta. De quibus ait Apostolus: Quoniam cognoscentes Deum, non sicut Deum glorificauerunt aut gratias egerunt, sed euanuerunt in cogitationibus suis; et obscuratum est insipiens cor eorum dicentes se esse sapientes; stulti facti sunt. Et immutauerunt gloriam incorruptibilis Dei in similitudinem imaginis corruptibilis hominis, et uolucrum et quadrupedum et serpentum . Iste ergo uitulus aureus est, cuius solebant  Aegyptiorum etiam ipsi primates et tanquam docti homines adorare figmenta. Hoc ergo uitulo signatum est omne corpus diaboli, id est omnis societas gentilium idololatrie deditorum. Hanc sacrilegem societatem Dominus iehsu Christus de monte, id est de celo descendens, illo igne combussit, de quo in Euangelio ait: Ignem ueni mittere in terram, et quid uolo nisi ut ardeat?  Sciendum preterea quod in hoc loco Isrelite qui iussu Moysi uitulum penitus contriuerunt, illumque in potu sumpserunt, sanctorum apostolorum atque euangelistarum ceterorumque sancte Ecclesie doctorum figuram tenuerunt. Totum ergo corpus illud, scilicet  omnis congregatio gentilium idola colentium comminuitur, id est ab illa male conspirationis conflatione decisum et dissolutum uerbo euangelice ueritatis humiliatur, et salubriter ad penitentiam corde contritum in aquam baptismi mittitur, ut illud Isrelite, id est Euangelii predicatores in sua membra, hoc est in Dominicum corpus transferant. Ipsis quippe Isrelitis, id est omni predicatorum ordini in apostolo Petro dictum est: Macta et manduca . Si mactare et manducare precepit, cur etiam bibere non concedit? Cum ille uitulus per ignem celi et aciem spiritualis uerbi, et aqua baptismi ab eis potius quos absorbere conabatur, absorptus sit. Indubitanter itaque credite, o inimici ueritatis Iudei, Dei Filium de celis descendisse et  ex intacta uirgine humanam naturam sine peccato assumpsisse, suo pretiosissimo sanguine mundum de diaboli potestate eripuisse, idola penitus contriuisse, electis suis normam spiritualis uite post ueteris testamenti institutionem dedisse, eosque ad celestis regni libertatem uocasse. Indubitanter itaque, o Iudei, debetis credere, Iesum Christum carnalibus legis ceremoniis olim finem imposuisse, et ad perfectionem uite nouum testamentum instituisse.

Quod ipsum quoque uetus testamentum non esset diu permansurum Moyses aperte prefigurauit, qui priores tabulas de manu Domini accipiens, non eas diu conseruauit, sed statim de monte descendens,  e manibus suis illas proiiciens confregit  . Tabule ergo ille imaginem demonstrabant prisce legis, non post longo interuallo populo peccante cessantis. Alie uero ad instar priorum iterum scisse noui testamenti figuram habuere: quod testamentum usque in finem mundi in suo statu credimus permanere. Iste ergo tabule non franguntur, ut ostenderentur noui testamenti sacra eloquia usque in finem seculi permansura. Unde et merito decem uerba legis in tabulis designabantur, ut per eumdem numerum figura crucis exprimeretur. Tau enim littera que apud Hebreos XXII est, quadringentesimum numerum continet, et significat Nouum Testamentum, quod quatuor Euangeliis quasi quatuor columnis fulcitur. Crucis ergo forma in  decus littere est. Nam recto huc apice a summo in imo ducitur. Rursus alia non dispari per transuersa brachiorum componitur. Unde ipse Deus et homo iehsu Christus ait: Non ueni legem soluere, sed adimplere , utique per passionem, cuius imago fuit in tabulis. Quid ad hec dicitis, o Iudei, quid respondetis, uel quid obiicitis? uelim scire utrum, iam deposita mortifere obstinationis perfidia, Iesum Christum uerum Deum et uerum hominem esse credatis, an adhuc de illius diuinitate in aliquo dubitetis? Ipse quippe uetus ac nouum testamentum instituit. Ipse legalibus ceremoniis spiritualia noui testamenti precepta superposuit. Ipse  cum Deo Patre et Spiritu sancto quid cuique tempori congruum fieret, ab eterno preuidit. Ad hec respondentes, o Iudei, nobis dicitis, quod nec Iesum Christum uerum Deum esse creditis, nec nouum testamentum suscipere uultis. Consequenter etiam subiungitis baptismum intra sanctam Ecclesiam uos ideo nolle suscipere, quia ipsam Ecclesiam in tota ueteris testamenti serie dicitis nunquam prefiguratam fuisse. Ad hec nos econtra respondemus, quod iehsu Christus uerus Dei Patris Filius sit, et quod in utero semper uirginis Marie sanctam Ecclesiam sibi desponsauit, ueteris testamenti precepta in sua passione consummauit, noui testamenti mandata fidelibus suis deinceps firmiter salubriterque seruanda tradidit. Sancta etiam Ecclesia  ab initio mundi figuris et enigmatibus fuit preostensa, uidelicet in Ade costa, in Abel iustitia, in Ne arca, in fide Abrahe, in sterili Sara, in constructione tabernaculi, in edificatione templi, in auditione et confessione regine austri, et in multis aliis fuit prefigurata. Ab eodem etiam Deo et homine Iesu Christo firmiter fundata, a spirituali doctrina sufficientissime irrigata, a Spiritu sancto donis celestibus ditata, a sanctis apostolis per uniuersum mundum dilatata, atque a Deo Patre benedicta, et in Christo qui caput et sponsus illius est, in eiusdem Dei Patris dextera gloriosissime collocata. Sic enim ipse iudex uiuorum et mortuorum iehsu Christus peracto iudicio dicturus est: uenite, benedicti Patris mei, possidete preparatum  uobis regnum a constitutione mundi . Ut ergo uos, o inimici ueritatis Iudei, in uestris oppositionibus per omnia mentitos esse comprobemus, quam aperte uos  diuina eiusdem Filii Dei et hominis Iesu Christi et sancte Ecclesie mysterium prefigurauerit, ex libri Exodi historia proferamus.

Ait enim Moyses ad Dominum: Domine, si inueni gratiam apud te, ostende mihi teipsum; cui respondit Dominus: Faciem meam uidere non poteris. Non enim uidebit me homo, et uiuet . Ac si apertius diceret: Non enim uidebit me homo pura mentis intentione et mundi cordis contemplatione, et uiuet in terreno et carnali amore  . Qui me uiderit spiritualibus oculis statim morietur a  terrenis uitiis. Aliter: Non enim uidebit me homo, inquit Dominus, et uiuet: congruum siquidem, in presenti Moyses electorum Dei personam gerens, responsum accepit, quod faciem Domini uidere non posset; quia nemo hominum illam uideret et uiueret. Quid est enim dicere faciem meam uidere non poteris, nisi quia, quamuis usque ad parilitatem angelicam humana etiam post resurrectionem natura proficiat, et ad contemplandum Deum indefessa consurgat, uidere tamen eius essentiam plene non preualebit? quoniam nec ipsa perfectio angelica integre scire attingit secundum Apostolum, qui ait: Pax Dei que exsuperat omnem sensum  , ut subaudias etiam angelorum. Sed quid uox diuina mysterium Christi et Ecclesie preostendens Moysi dicat, audiamus. Faciem, inquit, meam uidere non poteris; sed cum transiero, posteriora mea uidebis. Hunc utique sensum in Euangelio credimus fuisse completum, scilicet quando Moyses et Elias cum Iesu Christo in monte loquentes apparuerunt . Hanc itaque promissionem quam in monte Sinai, uidelicet diuinitus accepit, tempore Incarnationis Christi completam uidit; quoniam posteriora Christi, uidelicet que in posterioribus et nouissimis diebus ab eo gesta sunt, spiritualibus oculis aspexit. Moyses quippe, ut prediximus, electorum Dei in hoc loco personam gestauit. Quod autem ad Moysen ait Dominus: Est  locus apud me, et tu stabis ibi super petram; et post paululum: Tollam manum meam, et uidebis posteriora mea, sic intelligendum est, quia uidelicet ex sola catholica uirgine matre Ecclesia Christus conspicitur, qui illam apud se solam perhibet de qua uideatur. In petra ergo Moyses ponitur, ut inde aliquod lumen diuine presentie contempletur; quia, nisi quis fidei soliditatem firmiter tenuerit, diuinam presentiam nequaquam agnoscere poterit. De qua soliditate Dominus dicit: Super hanc petram edificabo Ecclesiam meam. . Sacra itaque ueteris testamenti historia spiritualiter intellecta, o inimici ueritatis Iudei, dum sanctam Ecclesiam supra Christi fortitudinem edificandam futuro tempore preostendit, uos in uestra disputatione aperte  conuincit, qui ipsum Deum et hominem Iesum Christum nec figuratum in ueteri testamento fuisse, nec iam uenisse, nec mundum redemisse proteruo spiritu asseritis. Eapropter tempore iudicii eius eritis in combustione et cibus ignis, quia illum uerum Deum et uerum hominem esse, et mundum suo pretiosissimo sanguine iam redemisse non creditis. Si ergo cupitis, o Iudei, ad electorum Dei societatem pertingere, oportet uos iuxta Christum fideliter credendo in ipsum cum Moyse supra petram, id est supra soliditatem uere fidei stare. Supra firmam petram, que Christus est, anchoram fidei uestre ponite, ut non cum infidelibus perire, sed cum sancte Ecclesie filiis mereamini consortes esse;  Christum uerum Deum et uerum hominem esse indubitanter credite; nouum testamentum non ficte sed ueraciter suscipite; ut sacro baptismate renouati, non in uetustate littere sed nouitate spiritus possitis ambulare . Quid ad supra dicta dicitis, o Iudei? quid respondetis, uel quid opponitis? uellem nosse, cuius uoluntatis estis. Hec est responsio uestra, o Iudei, atque oppositio. Dicitis enim quod nec testamentum nouum suscipere queritis, nec renouari sacro baptismate uultis, nec Iesum Christum uerum Deum esse creditis; sed solummodo carnalia legis precepta per Moysen data studiose obseruare cupitis. O gens praua et peruersa,  gens impia, atque ad intuendam summe ueritatis lucem, que Christus est, ceca. Ignoras, quia nisi ex aqua et Spiritu sancto renata ac renouata fueris, celeste regnum ingredi minime poteris? . Ignoras, o gens fatua, quia, nisi diuinam essentiam tres esse personas fideliter firmiterque credideritis, fidelium cetibus aggregari nequaquam poteritis? Aperte siquidem, o inimici ueritatis Iudei, hanc uestre incredulitatis diuturnam cecitatem Dominus presignabat, cum de uestra reprobatione per prophetam dicebat: Educ foras populum cecum, et oculos habentem; surdum, et aures sunt ei .

Hanc etiam uestre infidelitatis obcecationem Moyses prefigurabat cum descendens de monte ex  consortio sermonis Dei glorificatam faciem gestabat; et tamen ne filii Isrel expauescerent, et ab eo pauefacti resilirent, uelamen sibi superponebat . Ut igitur ea, que proposuimus, plenius perfectiusque explicare possimus, illius temporis historiam aliquantulum latius tractemus  . Quod ergo Moyses denuo de monte descendente facies eius cornuta, id est glorificata uidebatur, sed tamen uelamine tegebatur, significabat eamdem legem mystico esse uelamine coopertam, tectamque infidelibus et occultam. Sermo quippe sacre legis, si spiritualiter intelligatur, habet scientie gloriam secretam, habet cornua duorum testamentorum, quibus contra dogmata falsitatis incedit armata. Cum ergo Moyses legitur, uelamen Moysi, o Iudei,  est positum super cor uestrum, et idcirco non potestis mysticos legis intelligere sensus. Quia ergo legem et prophetas non spiritualiter, sed ad litteram accipitis propter nimiam cordium uestrorum stoliditatem, tota facies Moysi quodam uelamine tegitur, ita ut loquentis legis gloriam sustinere non possitis. Pro certo itaque habeatis nec omnino dubitetis, quia si Iesum Christum uerum Deum esse non credideritis, nec nouum testamentum ab eo institutum integre susceperitis, uelamen Moysi nunquam auferetur a cordibus uestris. Occidens littera delebitur, et uiuificans spiritus suscitabitur. Deus enim spiritus est  et lex spiritualis est. Unde Dauid in psalmo orabat, dicens: Reuela oculos meos, et considerabo mirabilia de lege  tua . Ac si aperte dicat. O Domine, reuela oculos meos, id est aufer uelamen Moysi ab oculis mei cordis ut considerare ualeam mirabilia, scilicet spiritualia mandata, que latent in tue legis littera. Ad uos toties, o Iudei, idcirco reuertor loquendo et commonendo, quia uos fidelium turbis aggregari desidero. Audite igitur que dico, audite que moneo, auscultate que pro salute uestra suadeo Iam tot uerissimis rationibus superati, tot ueteris ac noui testamenti auctoritatibus, quod Christus uerus Deus et uerus homo sit conuicti, olim debueratis peruersitatem infidelitatis a cordibus uestris expellere, et ueritatem, que Christus est,  brachiis uere fidei et dilectionis suscipere. Si non esset qui sanctarum ueteris ac noui testamenti Scripturarum sententias spiritualiter uobis exponeret, forsitan incredulitatis culpa minus imputaretur uobis. Nunc uero quia est, qui secundum regulam uere fidei illas exponat uobis, de incredulitate uestra nullam excusationem habetis. Credite ergo Iesum Christum a Deo Patre ad redemptionem mundi missum fuisse, ex incorrupta uirgine carnem sine peccato assumpsisse, humanum genus per crucem redemisse, tertia die a mortuis resurrexisse, discipulos elegisse, et per eos omnes gentes euangelicam doctrinam docuisse. Credite etiam sanctam Ecclesiam catholicam cunctorum fidelium matrem esse, et nonnisi  per ipsam celestem patriam quemquam ingredi posse. Nisi enim intra sanctam Ecclesiam sancte Trinitatis fidem quisquam confessus fuerit, et ab eiusdem sancte Ecclesie ministris deuota mente in remissionem peccatorum baptismum susceperit, uel proprii sanguinis unda pro fide Christi profusus fuerit eterne uite ianuam ingredi minime poterit. Ad hec in uestre incredulitatis malitia perseuerantes dicitis, quod nec in Christum credere, nec sanctam Ecclesiam ingredi, nec baptismum suscipere uultis; quia eamdem sanctam Ecclesiam in ueteri testamento prefiguratam nunquam fuisse dicitis. Synagogam etiam, quam Deus per Moysen instituit, dicitis esse matrem uestram; quia per illam  uos putatis consequi peccatorum ueniam, et peruenire ad celestem patriam. Ad hec nos, o inimici ueritatis Iudei, respondentes uobis dicimus sanctam Ecclesiam in ueteri testamento, ut sepe iam dictum est, pluribus in locis prefiguratam fuisse, et futuram omnium fidelium matrem per summe et indiuidue Trinitatis fidem atque operationem presignatam esse. Per Synagogam uero quam matrem uestram esse dicitis, id est per circumcisionem et carnalia legis precepta, per seniorum traditiones, et Phariseorum superstitiones, ac superfluas corporum ablutiones nullus celeste regnum ingredi potuit, nec uos poteritis. Ad nostram itaque fidem, o Iudei, magis magisque roborandam et uestram mendacissimam oppositionem frustrandam, qualiter arca  quam Deus in deserto Moysi facere iussit, sanctam Ecclesiam eiusque filios prefigurauerit, ex libri Exodi historia proferamus.

Facies, inquit, arcam de lignis Setim, faciesque supra coronam auream per circuitum, et quatuor circulos aureos, quos pones per quatuor arce angulos: duo circuli sint in latere uno et duo in altero. Facies quoque uectes de lignis Setim, et operies eos auro. Inducesque per circulos qui sunt in arce lateribus, ut portetur in eis   . Per hanc utique arcam, quam de lignis imputribilibus iussu Domini Moyses fabricauit, Ecclesia Christi significabatur, que edificanda erat ex omnibus sanctis  mente et corpore incorruptis, habentibus etiam interius duas tabulas testamenti, id est obseruationis legis et Euangelii. Intus autem ac foris inaurata erat. Sic sancta Ecclesia quasi aurum radiare debet, tam interius uite splendore, quam exterius doctrine et sapientie claritate. Corona uero aurea per circuitum et quatuor circuli auri iussi adiungi eamdem sanctam Ecclesiam significabant; quia in eo quod ipsa per quatuor mundi partes dilatata tenditur, procul dubio quatuor sancti Euangelii libris accincta predicatur. Qui tamen intra unius corone ambitum, id est intra eiusdem fidei unitatem concluduntur. uectes autem de ligno Setim fiunt, qui eisdem ad portandum circulis inferuntur; quia fortes perseuerantesque doctores uelut imputribilia  ligna querendi sunt, qui in instructionibus, hoc est doctrinis sacrorum uoluminum semper inherentes sancte Ecclesie unitatem denuntient, et quasi intromissis circulis arcam portent. Qui auro quoque iubentur operiri, ut cum salutifero sermone aliis insonant, ipsi etiam uite splendore fulgescant, de quibus aperte subditur: Qui semper erunt in circulis, et nequaquam, extrahentur ab eis; quia nimirum necesse est ut qui ad officium predicationis inuigilant, a sacre lectionis studio non recedant  . Ad hoc namque uectes esse in circulis semper iubentur, ut cum portari arcam opportunitas uel necessitas exigit, de intromittendis uectibus portandi tarditas nulla generetur; quia uidelicet cum spirituale aliquid a subditis a pastore inquiritur, ignominiosum  ualde si tunc querat discere, cum questionem debeat enodare. Circulis ergo uectes semper inhereant, ut doctores semper in suis cordibus eloquia sacra meditantes testamenti noui arcam sine mora eleuent, et quidquid necesse fuerit protinus doceant. Unde bene primus pastor Ecclesie pastores ceteros admonet, dicens: Dominum Iesum Christum sanctificate in cordibus uestris, parati semper ad satisfactionem omni poscenti rationem de ea que uobis est spe et fide . Ac si aperte dicat: Ut ad portandam arcam, id est sanctam Ecclesiam, nulla mora prepediat, uectes a circulis, scilicet doctores a quatuor Euangeliorum eruditionibus, nunquam recedant.

 Ut cernitis, o Iudei, predicta ueteris testamenti historia spiritualiter exposita sanctam Ecclesiam ante multas generationes prefiguratam fuisse aperte insinuat, uosque in uestra disputatione indubitanter mentitos esse demonstrat. Dei ergo Filius de celo descendens, et ex intemerata uirgine Maria carnem sine culpa assumens, carnalibus prisce legis ceremoniis finem imposuit; uetus testamentum spiritualiter intelligere docuit; suo ac Spiritus sancti magisterio nouum testamentum Dei Patris uoluntate instituit; sanctam Ecclesiam elegit, ipsamque suo proprio sanguine redemit, atque ad celestia promerenda spiritualibus sacramentis sufficienter  instruxit. Est itaque Dominus noster iehsu Christus uerus Deus naturalem de Deo Patre habens diuinitatem. Est et uerus homo ueram de uirgine matre habens humanitatem. Ipse quippe misericorditer passionem sustinens de antiqui hostis imperio redemit humanum genus; ipse a mortuis ueraciter resurgens, et celum ascendens summus pontifex in eternum factus, semper apud Deum Patrem per humanitatem interpellat pro omnibus sibi obedientibus . Ipse est in presenti uita spiritualis medicina infirmorum, solatium et leuamen miserorum; ipse in celesti patria dulcissima societas  angelorum, et eterna refectio omnium sanctorum. Et ut pro certo sciatis, o Iudei, nec omnino dubitetis uera esse que de Christo  dicimus, predictam testamenti ueteris arcam ad memoriam reducamus, ut tam ipsam quam ea que intra ipsa recondita erant, spiritualiter exponentes Christum uerum Deum et uerum hominem esse indubitanter ostendamus; et uos qui illum usque hodie pertinaciter negatis per omnia mentitos esse comprobemus.

In predicta ergo testamenti Domini arca fuit urna aurea, tabule quoque legis, et uirga Aaron que fronduerat  . Arca igitur hec, ut prediximus, Ecclesia catholica est habens duas tabulas lapideas duplicis testamenti, scilicet ueteris et noui, habens etiam perpetuam firmitatem. Urnam quoque auream, que prefigurabat puram et sinceram Christi carnem, que caro conseruat in se reconditum  perpetue diuinitatis manna, quod est reuera suauis angelorum refectio, et perpetua omnium sanctorum dulcedo. Nec non etiam uirga Aaron, id est summi uerique pontificis nostri Iesu Christi salutare uexillum immortalitatis  memorie semper uiriditate frondens. Est itaque Dominus noster iehsu Christus uerus Deus et uerus homo; est pontifex pontificum, Rex regum et Dominus dominantium; est mediator Dei et hominum. Ad hec pleni incredulitatis malitia, dolo et fallacia, o infelices Iudei, respondentes dicitis Iesum Christum non uerum Deum sed purum hominem fuisse, nec se rogantibus peccatorum ueniam concedere, nec in se credentibus celum aperire posse. Preterea  nouum testamentum idcirco uos dicitis nolle suscipere, quia non ab omnipotente Deo, sed a Christo qui purus homo fuit, superstitiose illud scitis institutum fuisse. Ad hec nos e diuerso uobis, o Iudei, respondentes dicimus, quod predictas obiectiones uestras testamenti ueteris auctoritate facile, Deo iuuante pariter et iubente, falsificare possumus. Dolo enim et fallacia pleni estis, ideoque falsa sunt omnia que aduersus Christum et aduersus catholicam fidem irreuerenter obiicitis. Est utique Dominus noster iehsu Christus uerus Deus et uerus homo, per quem Deus Pater omnia creauit ex nichilo. Habet etiam potestatem dimittendi  peccata fidelibus suis, quia in ea carne quam ex incorrupta uirgine sine peccato assumpsit, seipsum Deo Patri in ara crucis obtulit. Mortuus est enim propter peccata nostra, et resurrexit propter iustificationem nostram . Habet quippe, ut dictum est, potestatem dimittendi peccata fidelibus suis; quia in ea carne qua passus est et resurrexit, semper apparet uultui Dei Patris rogans pro eis. Quod autem nouum testamentum idcirco nolle suscipere uos dicitis, quia illud a Christo institutum fuisse nostis, a recto tramite nimium deuiatis; quia, nisi per ipsum qui uia, ueritas et uita  est, ad celestis patrie felicitatem pertingere minime potestis. Reuera ipse Dei uirginisque Filius noui ac ueteris testamenti institutor  est. Sed nouum testamentum ueteri testamento superposuit; quia non soluere, sed implere legem uenit . Nouum quippe testamentum ueteris testamenti est supplementum. uetus quoque testamentum si rationabiliter intelligatur et spiritualiter fideliterque custodiatur, cum nouo testamento concorditer graditur. Ut ergo ea que premisimus indubitanter uera esse, o Iudei, ostendamus, uosque per omnia in predictis obiectionibus uestris mentitos esse comprobemus, necesse est ut ueteris testamenti historiam ad medium deducamus. Nullo enim modo uos melius uincere poterimus, quam cum ex libris uestris testimonia protulerimus, quibus nos euidenter falsos testes esse conuincamus. Ad nostram igitur fidem ex omni  parte corroborandam, uestramque omnino perfidiam conuincendam quid uox diuina de Christi Incarnatione, de ueteris ac noui testamenti concordia Moysi figurate dicat, audiamus.

Facies, inquit, propitiatorium de auro mundissimo: duos cubitos et dimidium erit longitudo eius, semissem et cubitum latitudo. Duos quoque cherubim aureos et productiles facies ex utraque parte oraculi. Cherubim unus erit in latere uno et alter in altero. Utrumque latus propitiatorii tegant, expandentes alas et operientes oraculum, respiciantque se mutuo uersis uultibus in propitiatorium quo operienda est arca, in qua pones testimonium quod dabo tibi . Quid ergo per propitiatorium nisi incarnatus Dominus  figuratur? De quo euangelista ait: Ipse est propitiatio pro peccatis nostris . Per propitiatorium ergo super arcam testamenti positum idem ipse Christus significatur, qui inter Deum et hominem medius propitiator interuenit. De quo iterum Apostolus ait: Quem proposuit Deus propitiationem per fidem in sanguine ipsius   . Hoc propitiatorium arce superponitur, sicut et Christus caput est Ecclesie : cuius a dextris et a sinistris duo cherubim consistunt, quod est plenitudo scientie, id est dilectio Dei et proximi per quam Dominus ostenditur. Nemo enim peruenire potest ad Deum, nisi per Dei proximique dilectionem   . Quid ergo per duo cherubin, qui plenitudo scientie dicuntur, nisi utraque testamenta signata sunt? Ex quibus unus ad dexteram propitiatorii, alter uero ad sinistram stat, quia quod testamentum uetus de Incarnatione nostri Redemptoris cepit prophetando promittere, hoc nouum testamentum perfecte iam narrat expletum. Duo autem cherubim ex auro mundissimo facti sunt, quia utraque testamenta pura ac simplici ueritate describuntur. Expandebant uero alas, et oraculum operiebant; quia nos, qui Dei omnipotentis oraculum sumus, a culpis imminentibus Scripture sacre edificatione protegimur. Cuius dum sententias sollicite aspicimus, ab errore ignorantie eius alis uelamur. Uterque uero cherubin in se mutuo  aspiciunt uersis uultibus in propitiatorium, quia utraque testamenta in nullo a se discrepant, et quasi ad semetipsa uicissim faciem tenent; quia dum quod unum promittit, hoc aliud aperte ostendit, inter se positum mediatorem Dei et hominum uident. Facies quippe a semetipsis cherubin auertent, si quod unum testamentum promitteret, aliud negaret. Sed dum concorditer idem loquuntur uicissim, ut se respiciant in propitiatorium intendunt. Quod enim a longe per figuras patriarcharum et per oracula prophetarum testamentum uetus designauit, hoc nouum testamentum manifeste exhibuit. Ut enim uera esse que dicimus, o inimici ueritatis Iudei, indubitanter credatis, de multis que ad ostendendam ueteris ac noui testamenti  concordiam proferre poteramus, ad sancte Ecclesie edificationem atque uestram conuincendam obiectionem saltem uel pauca proferamus. Quid est ergo quod Adam dormiente de eius latere costa producitur ex qua Eua formatur , nisi quod, moriente in cruce Christo, ex ipsius sacratissimi lateris uulnere redempta creuit uirgo mater Ecclesia? Quid est etiam quod Isaac ad immolandum ducitur et ligna portans altari superimponitur et uiuit , nisi quod Redemptor noster ad passionem ductus, lignum sibi crucis ipse portauit , et sic in sacrificio pro nobis est mortuus humanitate, ut tamen immortalis maneret ex diuinitate? Utraque ergo testamenta ita sibi in  mediatore Dei et hominum conueniunt, ut quod unum adhuc in futuro tempore uenturum presignauit, hoc alterum manifeste iam completum ostendit. Predicta ergo ueteris testamenti historia, o Iudei, Iesum Christum certissime mediatorem dei et hominum esse predicat; et uos qui illum negatis falsos testes in uestra assertione aperte pronuntiat. Ipsum quippe secundum diuinitatem Deus Pater ineffabiliter ante omnia secula ex seipso genuit; ipsum intemerata uirgo sine uirili amplexu uerum Deum uerumque in tempore hominem peperit. Habet naturalem de Dei Patris essentia diuinitatem. Habet naturalem de uirginis matris substantia  humanam carnem. Est igitur mediator Dei et hominum. Est medicina infirmorum, spes lapsorum, uia ad eterne uiriditatis gaudia concurrentium. Est cibus et suauis refectio beatorum celestis patrie ciuium. Ipse quippe Deus et homo iehsu Christus sanctam Ecclesiam, quam ab eterna damnatione suo pretiosissimo sanguine eripuit, indesinenter custodit et portat, regit et illuminat, atque ad celestem patriam subleuat.

Quia iam sepe legis testimoniis et prophetarum uaticiniis atque euangelistarum uerissimis preconiis in uestris assertionibus, o Iudei, aperta ratione conuicti estis, omni tarditate remota, Christum uerum Deum et uerum hominem esse; mundum per passionem et crucem suam redemisse;  gentilem populum, qui in tenebris et umbra mortis sedebat, sua predicatione illuminasse et donis Spiritus sancti ditasse credere debetis. Quid ergo dicitis, quid respondetis, uel quid obiicitis audiamus. Hec est responsio uestra, o Iudei, simul et oppositio. Dicitis enim Iesum Christum non uerum Deum, sed purum hominem fuisse, nec sanctam Ecclesiam redimere uel custodire, nec illam ad celos secum subleuare posse. Nos autem uobis econtra respondemus, quod iehsu Christus uerus Deus est et uerus homo, qui in ea carne, quam de uirgine sine peccato assumpsit, sanctam Ecclesiam sibi sociauit, eamque, ut prediximus, sacramentis spiritualibus sufficienter docuit, suoque sacro baptismate  a peccatis purgauit, passione et resurrectione ad libertatem perduxit, pretiosissimo corpore et sanguine suo quotidie reficit, sancti Spiritus donis excellentissime nobilitauit, indesinenter portat et regit atque ad celestis patrie claritatem sine intermissione transuehit. Ut ergo ea que de Christo eiusque Ecclesia  uera esse clarius luce ostendamus, uosque per omnia in uestra assertione mentitos esse coram Deo et hominibus comprobemus; libri Exodi testimonium in medium proferamus.

Quid ergo Dominus ad Moysen dixerit audiamus. Facies, inquit, candelabrum ductile de auro mundissimo hastile eius et calamos, scyphos, et spherulas, ac lilia ex ipso procedentia .   Quid ergo in candelabro, o inimici ueritatis Iudei, nisi Redemptor humani generis designatur? quia in eo natura humanitatis refulsit lumine diuinitatis, ut mundi candelabrum fieret; quatenus in eius lumine omnis peccator in quibus iaceret tenebris, uideret. Qui pro eo quod nostram naturam sine culpa suscepit, candelabrum tabernaculi ex auro mundissimo fieri iubetur. Ductile autem feriendo producitur, quia et Redemptor noster qui ex conceptione et natiuitate perfectus Deus et perfectus homo est, passionum acerbitates pertulit, et sic ad resurrectionis gloriam peruenit. Ex auro ergo mundissimo  ductile candelabrum Christus fuit, quia peccatum non habuit, et tamen eius corpus per passionem et contumelias ad immortalitatem profecit. Nam iuxta meritum anime, quo potuisset proficere, omnino non habuit; in membris autem suis qui nos sumus quotidie percussionibus proficit; quia, dum nos tundimur et afficimur ut eius corpus esse mereamur, ipse proficit: de cuius corpore scriptum est: Ex quo totum corpus per nexus, et coniunctiones subministratum, et constructum crescit in augmentum Dei : corpus quippe illius nos omnes sumus. Per nexus ergo et coniunctiones corpus ligatur, quia dum capiti pectus, dum pectori brachia, dum brachiis manus, digiti in manibus sunt coniuncti, ac membra cetera membris inherent,  corpus omne perficitur: sicut sancti apostoli, quia Redemptori nostro propinqui steterunt, quasi pectus capiti inheserunt; quos quia martyres sunt secuti, quasi coniuncta brachia pectori fuerunt. Quibus dum pastores et doctores iam modo in pace Ecclesie coniuncti sunt per bona opera, manus brachiis adherent. Omne itaque hoc corpus Redemptoris nostri quotidie per nexus et coniunctiones subministratur in celo; quia cum ad eum electe ille anime ducuntur, ei sua membra colligantur. De quo bene subditur, subministratum et constructum crescit in augmentum Dei; quia iehsu Christus Redemptor noster qui in se quod proficiat non habet, adhuc per sua membra quotidie augmentum  habet. Unde rursus scriptum est: Donec occurramus omnes in mensuram etatis plenitudinis Christi . Hastile uero eiusdem candelabri ipsa eadem sancta Ecclesia debet intelligi, que ipsius Christi corpus est, quia inter tot aduersa libera stat. Calami autem qui de hastili prodeunt, predicatores sancte Ecclesie sunt qui dulcem sonum in mundo emittunt, uidelicet canticum nouum, id est noua Christi mandata, de quibus dicitur  : Nouus homo uenit in mundum, noua precepta dedit mundo. Scyphi autem uino repleri solent. Quid autem mentes doctorum nisi scyphi sunt, qui uino nos scientie inebriant, ut oblectamenta huius mundi que amauimus obliuiscamur? Spherula enim ex omni parte uoluitur: et predicatio que nec aduersitate  retineri potest nec prosperitatibus eleuari, sperula est; quia et inter aduersa fortis et inter prospera humilis nec timoris habet angulum nec elationis. In cursu ergo suo figi non ualet, quia per cuncta se uolubiliter trahit. Ut autem hoc quod exempli causa protulimus, exsequamur; bene post scyphos et spherulas in candelabro lilia describuntur, quia post hanc quam diximus spiritualem predicationis ebrietatem atque uoluptatem, illa uirens patria sequitur, que sanctis floribus, id est animabus uernat eternis. Scyphi autem et spherule ad laborem pertinent, lilia uero ad retributionem. Candelabrum  ergo septem ramorum, o infelices Iudei, Christum, ut supra dictum est, septem Ecclesias gestantem  quas septiformis gratia illustrat Spiritus sancti splendore micante. Ideo septem Ecclesias dicimus, cum una sit sancta catholica, id est uniuersalis Ecclesia; ut eam septiformi Spiritu designemus plenam. De qua eiusdem sancte Ecclesie sponsus, scilicet Dei et uirginis Filius, in Cantico spiritualis amoris per Salomonem dicit  : Una est columba mea perfecta mea, una est matri sue, electa genitricis sue . Dei omnipotentis gratia est mater nostra, que nos ad mortem natos ad eternam regenerauit uitam. Que gratia unam columbam elegit, quia illos solos congregat qui in simplicitate uite perseuerant, et ab unitate sancte  Ecclesie per hereses et schismata non recedunt. Multi quippe fideles dum ad ipsum intendunt, dum uno se desiderio Christi inuicem inuniunt, dum habentes cor unum et animam unam in caritate se coniungunt; ex multis membris unum corpus efficiunt, omnesque in unitatis simplicitate uiuentes una columba, id est una Ecclesia catholica, existunt. Que sola perfecta genitrici sue, id est diuine gratie, et electa dicitur; quia extra hanc quam diximus sanctam Ecclesiam, nemo ad perfectionem, nemo ad eternam uitam peruenire poterit  . Candelabrum ergo septem ramorum, ut predictum est, Iesum Christum septiformem Ecclesiam gestantem, illuminantem, gubernantem, eamque post se ad celestem patriam perducentem euidentissime prefigurauit.  Huic candelabro fiunt emunctoria que in lege forcipes nuncupantur. Et hec quidem candelabri emunctoria duo testamenta interpretantur quibus peccata purgantur, queque inuicem sancti Spiritus unione sociantur. Extra uelum autem testimonii, quod oppansum est, candelabrum ardere precipitur; quia sine ullo ueteris testamenti uelamine Spiritus sancti ueritas iam fulget. Oleum uero quod de arboribus oliuarum studiose Dominus offerri precipit, gratiam Spiritus sancti ostendit habentem in se pacem et misericordiam per Saluatoris aduentum, unde et in cordibus nostris lumen ueritatis accenditur.

Predictum itaque libri Exodi testimonium, o inimici ueritatis Iudei, Christum in ueteri testamento  prefiguratum fuisse aperte predicat; et uos qui illum iam uenisse et mundum suo pretiosissimo sanguine redemisse, sanctam sibi Ecclesiam coniunxisse pertinaciter negatis, falsos testes esse manifeste demonstrat. Iam itaque a Deo Patre missus in hunc mundum uenit, sanctam Ecclesiam ex Iudeis et gentibus collectam in seipso qui uere fidei fundamentum est, firmiter fundauit, ex uiuis electisque lapidibus sine intermissione construit, atque ad celestis patrie claritatem illam quotidie sustollit. Ut ergo non dubitetis uera esse que dicimus,  ex tabernaculi constructione, quid Moyses in eremo, iubente Domino, edificauit, probare uolumus. Moneo igitur uos, o perfidi Iudei, ut diligenter audiatis quam perspicue tabernaculum quod Moyses iussu Domini in deserto construxit, sancte Ecclesie quam uos Christi sponsam et ab eo redemptam esse negatis, spiritualiter figuram tenuit.

 Hoc ergo tabernaculum per allegoriam sanctam significabat Ecclesiam in huius uite eremo constitutam. De qua Psalmista ait: Quoniam abcondit me in tabernaculo suo; in die malorum protexit me in abscondito tabernaculi sui . uariis speciebus construitur tabernaculum, partim pretiosis, partim uilioribus, per quod demonstratur alios sanctos, alios peccatores esse in Ecclesia.  Sed quid iterum Dominus Moysi dicat audiamus. Facies, inquit, decem saga cilicina ad operiendum tectum tabernaculi. Facies in eo tectum aliud de pellibus arietum rubricatis. Etiam tertium operimentum facies de bysso retorta hyacintho et purpura, coccoque bis tincto opere plumario  . Quid ergo per pelles arietum et per saga cilicina quibus tabernaculum tegitur, nisi quosdam ecclesiasticos uiros secularibus curis deditos accipimus, qui aliquando in sancta Ecclesia occulto Dei iudicio, quamuis duri et rigidi sunt, tamen aliis in regimine preficiuntur? Et quia seruire temporalibus curis non metuunt, oportet ut tentationum uentos et pluuias de huius mundi contrarietatibus portent. Quid uero per hyacinthum coccumque bis tinctum designatur,  nisi interna subditorum uita innocentia et sanctitate preclara? Que dum in tabernaculo capte  sub ciliciis et pellibus absconditur, sua integra pulchritudo seruatur, ut ei interioribus tabernaculis byssus fulgeat, coccus coruscet, hyacinthus ceruleus resplendeat, desuper pelles et cilicia, imbres, uentos et puluerem ferant. Qui igitur magnis uirtutibus in sancte Ecclesie sinu profituerit  , prepositorum suorum uitam despicere non debent, cum uacare eos exterioribus curis uident; quia hoc quod ipsi securi intima penetrant, ex illorum adiumento est qui contra procellas huius seculi exterius laborant. Quam enim candoris sui gratiam retineret, si byssum pluuia tangeret? Aut quid fulgoris  atque claritatis coccus uel hyacinthus ostenderet, si hec susceptus puluis fedaret? Sit ergo desuper tectura cilicii fortis ad puluerem, sit inferius color hyacinthinus aptus ad decorem. Sanctam Ecclesiam ornent qui solis studiis spiritualibus uacant; tegant Ecclesiam quos labor temporalium rerum non grauat. Nequaquam ergo contra rectorem suum exteriora agentem murmuret is qui intra sanctam Ecclesiam spiritualiter fulget. Si enim tu secure interius coccus rutilas, cilicium quo protegeris cur accusas? Dum ergo tabernaculum,  Domino iubente, in eremo constructum, o infelices imo infelicissimi Iudei, tam aperte sanctam Ecclesiam eiusque ministros, prelatos uidelicet ac subditos in ea futuros prefigurauit; uos qui nec figuris patriarcharum, nec uaticiniis prophetarum, nec preconiis apostolorum fidem accommodare uultis, in mendacissimis uestris assertionibus euidentissime redarguit. Ad nostram etiam fidem magis magisque roborandam et uestram perfidiam omnino conuincendam, qualiter omnis illa tabernaculi constructio siue dispositio spiritualiter intellecta eamdem sanctam Ecclesiam omnium Christianorum matrem, eiusque ministros, apostolos scilicet et euangelistas atque doctores ceteros, nec non et omnes patriarchas et prophetas qui Christum ab initio  mundi uenturum esse predixerunt, omni dubitatione remota, presignauerit, ex uerissima ipsius temporis historia proferamus.

Facies, inquit, Dominus ad Moysen, quatuor columnas, fusis basibus earum argenteis .  Quatuor columne iste quatuor euangelistas presignabant in Christo et in Ecclesia firmitate fidei solidandos. Columnarum bases argentee esse dicuntur, scilicet propter diuini eloquii claritatem. Harum igitur columnarum bases sanctos ueteris testamenti prefigurabant qui suo gestamine structuram Ecclesie portant. Supra fundamentum enim prophetarum euangeliste collocantur, eorumque auctoritate euangelicam fidem confirmant. Quod autem he quatuor columne deaurata habebant  capita, illum prefigurabant, de quo dicit Apostolus: Caput uiri Christus est . Euidenter itaque, o inimici ueritatis Iudei, uetus et nouum testamentum sibi inuicem concordant, quia prophete et euangeliste Iesum Christum uerum Deum et uerum hominem esse affirmant. Patres ueteris et noui testamenti in unam mediatoris Dei et hominis Iesu Christi fidem conueniunt, et uos qui illum pertinaci mente negatis, in uestris oppositionibus mentitos esse ostendunt. Antiqui patres per Christum quem indubitanter uenturum presciebant saluari credebant; Patres uero noui testamenti per ipsum quem iam uenisse et mundum redemisse indubitanter credunt, saluari omnino confidunt. Hanc  procul dubio ueteris et noui testamenti concordiam ipse Deus et homo iehsu Christus per quem Deus Pater omnia regit et disponit, certissime futuram premonstrabat, cum in constructione tabernaculi, ut columne argentee interius starent, paxillos uero ereos extra per circuitum figi precipiebat, quibus tabernaculum religatum firmiter staret. Sic enim ait Dominus ad Moysen:

Facies paxillos tabernaculi et atrii cum funibus suis .  Patres ueteris testamenti, quia ab ipsa Incarnatione Redemptoris nostri per interualla temporum longius constiterunt, quasi foris stare uisi sunt. Et quia ab Abel sanguine passio  iam cepit Ecclesie, una est Ecclesia electorum precedentium atque sequentium. Sed tamen quia discipulis dicitur, multi reges et prophete uoluerunt uidere que uos uidetis, et non uiderunt, et audire que auditis et non audierunt ; antiquis patribus quasi foris stetisse est, Redemptoris nostri presentiam corporaliter non uidisse. Exterius igitur sed tamen non diuisi a sancta Ecclesia fuerunt, quia mente, opere, predicatione, ista iam fidei sacramenta, ut ait B. Gregorius  in Codice pastoralis regule, tenuerunt; istam sancte Ecclesie celsitudinem spiritualibus oculis conspexerunt, quam nos adhuc prestolando sed iam habendo conspicimus. Sicut nos enim in preterita passione Redemptoris nostri, ita illi per fidem in eadem uentura  saluati sunt. Illi ergo foris, non extra mysterium sed extra tempus fuerunt. Unde et in constructione tabernaculi, ut columne argentee interius starent, paxilli erei figi per circuitum exterius iussi sunt, in quibus tabernaculum religatum teneretur. Columne itaque argentee interius, paxilli uero extra in circuitu figuntur atque in ipsis funes ligati sunt, ut tabernaculum fixum maneret; quia uidelicet ut sancti apostoli in luce sermonis sui solidi starent, uidelicet ut totum tabernaculum, id est sancta Ecclesia in fidei integritate consisteret, tanquam paxilli erei Patres ueteris testamenti, scilicet patriarche et prophete, exterius fixi sunt; quatenus uerborum suorum funibus predicatorum mentes in soliditate stringerent, atque hoc Dei  tabernaculum in statu uere fidei firmiter ligarent. Extra ergo paxilli sunt, quia ante tempus huius sancte Ecclesie fuerunt; sed tamen eos ligant qui in ipsa sunt scilicet apostolos et euangelistas; quia, dum celestia mysteria predicant uentura, hec postquam ostensa sunt, credibilia omnibus esse fecerunt. Ut ergo intus columne immobiles starent, foris paxilli continent funes; quia ut sancti apostoli mysterium uite crederent, illorum predicatio obtinuit qui, priusquam fieret, uidere et predicare potuerunt. Nec immerito columne argentee, paxilli uero erei facti sunt; quia quod iam apostoli clare predicant, hoc prophete sub intellectu mystico obscure locuti sunt. Recte ergo per eris metallum  Patres ueteris testamenti signati sunt, quia clari in suis predicationibus non fuerunt. Sancti uero apostoli, quia de Redemptoris nostri mysterio lucem ueritatis habuerunt, argenteis columnis expressi sunt.

Et notandum, quod argentum sonat et lucet, es uero sonat et non lucet; quia uidelicet predicatores noui testamenti aperte locuti sunt que et monstrare potuerunt; predicatores autem ueteris testamenti, quia per allegoriarum umbras de celesti mysterio obscura protulerunt, quasi sine luce sonitum dederunt. ueteris igitur et noui testamenti Patres, o inimici ueritatis Iudei, indubitanter sibi in Iesu Christo Redemptore mundi concordant, et uos qui  illum non uenisse, nec uerum Deum esse proterua mente negatis, uerissimis rationibus falsos testes esse comprobatur.



§ XXIII.---

Cum prophetica auctoritate apostolorum dicta solidentur, indicat ex Exodi uerbis, spiritualiter intellectis que de tabernaculi constructione dicuntur, noui et ueteris testamenti doctores sacre Ecclesie fundamentum iacentes figuratos esse; qui tanquam bases et tabule deaurate Ecclesiam edificant et sustinent. Ibidem per uela cilicina futuram peccatorum penitentiam presignari ait, per quam plurimi in ueteri testamento Deo placuerunt: quam etiam egregie ex Isidori dictis describit. Deum solum, qui et interius mentem illuminat ad ueram cordis contritionem, et peccata ad penam non imputat, peccata dimittere posse, ex ipsorum Iudeorum confessione comprobat. Licet namque potestatem retinendi et soluendi peccata Ecclesie  Christus concesserit; ipse tamen per se tantum pretio sui sanguinis ab interiori macula, et ab eterna pena soluit: quod nec sacerdotibus noue legis datum est; ut ipsis uerbis Mag. Sent. declarat. Huic ueritati Petrus et Paulus et Ioannes, qui nos habere redemptionem per sanguinem eius, et propitiationem esse pro peccatis nostris ex prophetarum oraculis ostendunt, apte concordant. Quibus adiungit Ambrosium et Augustinum.

uellem scire, o Iudei, utrum iam tot ex supradictis patriarcharum idoneis figuris conuicti, tot uerissimis prophetarum uaticiniis superati, tot euangelistarum clarissimis preconiis redarguti et in uestris mendacissimis obiectionibus falsificati, Iesum Christum uerum Deum esse credatis, an adhuc cecitate mentis prepediti de illius ceterna Deo Patri diuinitate in aliquo dubitetis. Hec est  uestra responsio, o Iudei, simul et obiectio. Dicitis enim Dominum nostrum Iesum Christum uerum Deum non esse, nec in se credentibus peccata dimittere, uel secum eos ad celestem patriam perducere posse. Nos uero respondentes uobis, e diuerso dicimus, quod mediator Dei et hominum iehsu Christus naturalem habet de Deo Patre diuinitatem et ueram de uirgine matre humanitatem; ipsum genuit Deus Pater ineffabiliter ante omnia secula; ipsum in tempore genuit semper uirgo Maria ex se caro factum sine uirili concupiscentia. Quia igitur uerus Deus et uerus homo est, tante dignitatis et potestatis est, ut in se fideliter credentibus humiliterque petentibus misericorditer peccata dimittat,  eosque sibi spiritualiter adherere et ad celestem patriam per se qui uia, ueritas et uita  est, peruenire faciat. Ut ergo uos per omnia in uestra obiectione mentitos esse comprobemus, libri Exodi testimonium in medium proferamus. Cum enim Dominus in eremo tabernaculum construi preciperet, quid inter cetera Moysi mandauerit, moneo, o rebelles et increduli Iudei, ut diligenter audiatis.

Facies, inquit, decem cortinas de bysso retorta, et hyacintho, et purpura coccoque bis tincta opere uario et arte polymita, quarum una habebit in longitudine uiginti octo cubitos et in latitudine quatuor. Una quoque mensura erit omnium cortinarum. Facies  et ansas hyacinthinas in ora cortine unius ex utroque latere, et in ora cortine alterius, scilicet ut contra se ueniant anse et mutuo iungantur, Fundes et quinquaginta circulos aureos qui cortinarum mordeant ansas, et fiat unum tabernaculum. Facies et saga undecim de pilis caprarum ad operiendum tectum tabernaculi. Unum sagum habebit in longitudine cubitos triginta, et in latitudine cubitos quatuor. Facies et quinquaginta ansas in ora sagi unius, et alias quinquaginta in ora sagi alterius, ut sibi inuicem coniungant. Facies et quinquaginta fibulas eneas quibus nectatur tectum, ut unum pallium ex omnibus sagis fiat . Ut sepe testatus sum, o Iudei, uetus testamentum non ad litteram sed spiritualiter est intelligendum  . Quod ergo  superius de columnis diximus, hoc etiam de tabulis tabernaculi earumque basibus intelligimus. Quid itaque per tabulas allegorice signatur, nisi apostoli et euangeliste, ceterique doctores, extensa per uniuersum mundum predicatione dilatati? Quid per bases argenteas, nisi ut predictum est, prophete signantur, qui super impositas tabulas ipsi firmi ac fusiles sustinent? Quia apostolorum et euangelistarum uita dum eorumdem prophetarum predicatione instruitur, illorum auctoritate solidatur. Unde et cuncte bases bine singulis tabulis supponuntur, quia, dum sancti prophete suis predicationibus in mediatoris incarnatione concordant, subsequenter apostoli et euangeliste ceterique doctores  sanctam Ecclesiam indubitanter edificant. Et cum a semetipsis non discrepant, illos in se robustius figunt atque confirmant. Quod autem argenteas iussit fieri bases et tabulas deauratas, ostendit noui testamenti mandata longe esse clariora, quam legis et prophetarum precepta. Per bases itaque argenteas et tabulas deauratas patriarche et prophete, apostoli et euangeliste, ceterique noui ac ueteris testamenti doctores figurantur, super quos Ecclesia sancta catholica edificatur, testante Apostolo, qui omnibus eiusdem Ecclesie filiis ait: Iam non estis hospites et aduene; sed estis ciues sanctorum et domestici Dei, superedificati super fundamentum apostolorum et prophetarum, ipso summo angulari lapide Christo Iesu . Sicut ergo per bases  argenteas et per tabulas deauratas doctores ueteris ac noui testamenti designantur, ita per tentoria, que ansulis assuta, et circulis suspensa, atque innexa funibus ad modum cortinarum uiginti et octo in longum, atque in latum quatuor cubitis distendebatur, reliqua credentium plebs figuratur, que heret Christo et pendet ex eo funibus fidei: Funiculus enim triplex, ut ait Salomon, difficile rumpitur : quo significatur sancte Trinitatis fides ex qua pendet et per quam sustentatur omnis Ecclesia. In hoc autem quod uiginti et octo cubitorum in longum, et in latum quatuor unius mensure cortine distendebantur, lex sancti Euangelii designatur.  Septenarius namque numerus legem significare solet pro multis septenariis sacramentis, que consociant ad quatuor Euangelia. Quater septem uiginti et octo numerum faciunt  . Decem ergo cortine fiunt, ut integrum perfectionis numerum faciant, et legis Decalogum signent. Que tamen cortine quinquagenis aureis circulis sibimet connectuntur, quia omnes fideles per donum sancti Spiritus fidei et caritatis uinculo sociantur, et Iesu Christo, qui totius Ecclesie caput est , spiritualiter coniunguntur, ac per ipsum, qui rectissima uia est, quotidie ad celestem patriam subleuantur.

Si diligenter, o inimici ueritatis Iudei, predictum libri Exodi testimonium spiritualiter expositum  attenditis, aperte uos ipsos in uestra oppositione, qui Iesum Christum uerum Deum esse negatis, et nouum testamentum recipere renuitis, mentitos esse cognoscitis. Dum enim ueteris ac Noui Testamenti concordiam predicat, et omnes fideles Iesu Christo capiti suo fidei et caritatis uinculo coniunctos esse, et per eum ad uidendam Dei Patris claritatem posse pertingere figurate premonstrat; uos qui illum Saluatorem in se sperantium non esse asseritis, falsos testes indubitanter comprobat. Quid etiam uela cilicina, de quibus superius mentionem fecimus, spiritualiter exposita in sancta Ecclesia significent; uos o inimici ueritatis Iudei, qui Christum dicitis peccata in se sperantium non posse  dimittere, moneo ut patienter audiatis  . Undecim quippe uela a Domino fieri precipiuntur. In cilicio quoque peccatum ostenditur, propter hedos ad sinistram Iesu Christi iudicantis ponendos . Quoniam ergo superius in decem cortinis Spiritus sancti dono perfectionem legis tenentes signati sunt; rursus in undenariorum ciliciorum numero [quoniam transgreditur denariorum numero  ] legis transgressores, hoc est peccatores in Ecclesia intelliguntur. Sed tamen et ipsa uela cilicina quinquagenis ansulis copulabantur; scilicet propter penitentie signum, et spem remissionis per ueram confessionem peccatorum. Cilicina ergo, ut prediximus, uela in tabernaculi constructione ansulis suspensa peccatorum hominum  futuram penitentiam presignabant in sancta Ecclesia.

 Penitentibus exemplum Iob primus exhibuit, quando post flagella adhuc in sui redargutione etiam in cinere et cilicio lamenta penitudinis sumpsit, dicens: Idcirco ipse me reprehendo, et ago penitentiam in fauilla et cinere . Post hunc Dauid nobis magisterium prebuit penitentie, quando graui culpa lapsus, dum audisset a propheta  peccatum suum, confestim penituit, et culpam suam penitentie confessione sanauit . Sic Niniuite, Iona predicante, in cinere et cilicio penitentiam egerunt, et corporum simul et animarum, Deo illis propitiante, periculum euaserunt . Displicuerunt sibimetipsis quales peccando facti fuerant; et quales penitendo et uitam suam emendando facti sunt, Deo placuerunt. Alii etiam plurimi in ueteri testamento ueram Deo penitentiam obtulerunt, et ab eo clementiam consequi meruerunt. »Est  autem penitentia, ut ait B. Isidorus noster patronus, medicamentum uulneris, spes salutis per quam peccatores saluantur, per quam Deus ad misericordiam prouocatur: que non tempore pensatur, sed profunditate luctus et lacrymarum  perficitur. Penitentia quippe a pena nomen accepit, qua anima cruciatur; et caro a uitiis et concupiscentiis carnalibus mortificatur. Hi uero qui penitentiam legitime agunt, proinde capillos et barbam nutriunt, ut ostendant abundantiam criminum, quibus caput peccatoris grauatur. Unde scriptum est: Crinibus peccatorum suorum unusquisque constringitur . uir quippe si comam nutriat, ignominia est illi . Ipsam enim ignominiam suscipiunt penitentes pro merito peccatorum. Quare penitentes in cilicio prosternuntur? Ideo uidelicet quia per cilicium recordatio est peccatorum, propter hedos, ut supra diximus, ad sinistram Dei et hominis Iesu Christi in die iudicii futuros  . Quia enim cilicium de pilis caprarum texitur, idcirco per cilicium peccatores designantur. Inde ergo seipsos constrantes  , in cilicio prosternuntur, tanquam dicentes: Et peccatum meum contra me est semper . Ideo etiam cinere asperguntur, uidelicet ut sint memores quia cinis et puluis sunt; uel quia puluis, id est imi  , facti sunt. Unde et illi preuaricatores, scilicet primi homines peccando a Deo recedentes suisque malis factis Creatorem offendentes in puluerem unde sumpti factique fuerant, redierunt. Bene ergo in cilicio ac cinere penitentes deplorant peccata, quia in cilicio asperitas et punctio peccatorum, in cinere autem puluis ostenditur mortuorum: et idcirco recte in utroque penitentiam agimus, scilicet ut in punctione  cilicii cognoscamus uitia que per culpam commisimus, et in fauilla cineris perpendamus mortis sententiam, ad quam peccando peruenimus. Penitentie autem remedium Ecclesia catholica in spe indulgentie fideliter alligat exercendum, et post unum baptismi sacramentum, quod singulari traditione commendatum sollicite prohibet iterandum, medicinali remedio subrogat adiumentum. Cuius remediis egere se cuncti agnoscere debent pro quotidianis  humane fragilitatis excessibus, sine quibus in hac uita esse non possumus; honorum duntaxat dignitate seruata, ita ut sacerdotibus et leuitis Deo tantum teste fiat; a ceteris uero astante coram Deo et coram altari sacerdote solemniter; ut hic tegat fructuosa confessio, quod temerarius appetitus aut ignorantie notatur contraxisse neglectus. Sicut enim in baptismo omnes iniquitates remitti, uel per martyrium nulli peccatum credimus imputari; ita et in penitentie compunctione fructuosa uniuersa fatemur deleri peccata. Lacryme enim penitentie, ut ait Hispaniarum doctor Isidorus, apud Deum pro baptismate reputantur. Unde quamuis sint magna delicta, quamuis grauia, non est tamen illis de Dei misericordia desperandum. In actione autem penitudinis,  ut supradictum est, non tam consideranda est mensura temporis, quam doloris. Cor enim contritum et humiliatum Deus non spernit . uerumtamen quanta in peccando fuit ad malum abrupte mentis intentio, tanta necessaria est lamentationis deuotio. Duplex est autem penitentie gemitus: uel dum plangimus quod male gessimus; uel quod non egimus, quod agere debueramus. Ille autem uere penitentiam agit, qui nec penitere, nec deflere preterita negligit, nec iterum penitenda committit. Qui uero lacrymas indesinenter fundit, et tamen peccare non desinit; hic lamentum habet, sed delictorum mundationem non habet. Si quis autem per Dei gratiam ad penitentiam conuertitur, perturbari non debet, si rursus post emendationem  relicta uitia cor pulsent, dum non possint bone conuersationi nocere, quia tales cogitationes non sunt ad damnationem, sed ad probationem. Nec est occasio subeundi discriminis, sed potius augende uirtutis. Nam et si quis circa finem suum per penitentiam desinat esse malus, non ideo debet desperare, quia in termino est ultime uite; quoniam Deus non respicit, quales antea fuimus, sed quales circa finem uite erimus. Ex fine enim suo Deus unumquemque hominem iustificat aut condemnat, sicut scriptum est: Ipse iudicat extrema terre . Et alibi: Uniuersorum finem ipse considerat . Proinde ergo non dubitamus, circa finem iustificari hominem per penitentie  compunctionem. Sed quia raro id fieri solet, metuendum est ne, dum ad finem differtur conuersio, insperata ante occupet mors, quam subueniat penitentia. Pro qua re, etsi bona est in extremo uite conuersio, melior est tamen que longe ante finem agitur, ut ab hac uita securius transeatur.«

uela itaque cilicina, o Iudei, ut dictum est, in tabernaculo federis suspensa, conuersorum penitentiam presignabant in sancta Ecclesia  . Possunt hec saga cilicina, ut longe superius iam scripsimus, quibus, iubente Domino, tabernaculum tegebatur, ut pluuias et uentos turbinesque toleraret,  grossas quorumdam hominum mentes accipi, que aliquando in Ecclesia occulto Dei iudicio, quamuis dure sint, aliis preferuntur. Unde et pelles arietum bene ibi sequenter subiecit, ut per arietes duces prepositosque Ecclesiarum ostenderet. Et quia tales deseruire curis secularibus non timent, oportet ut etiam tentationum uentos, atque huius mundi contrarietates portent, ut qui intra sanctam Ecclesiam spiritualiter quasi byssus et hyacinthus ac purpura fulgent, securi interius resplendeant, dum prepositi et rectores eorum contra procellas et turbines seculi foris laborant.

Est ergo Dominus noster iehsu Christus, o mendaces imo mendacissimi Iudei, uerus Deus et uerus homo, qui in se credentibus per ueram penitentiam  peccata dimittit, eosque funibus uere fidei et ansulis perfecte caritatis sibi indiuisibiliter adherere facit, et per seipsum ad uidendam omnipotentis Dei Patris sui claritatem, celeste regnum intromittit. Quia igitur ueteris testamenti auctoritates in Iesu Christo Redemptore mundi spiritualiter concordant, uos qui omnino a ueritate discordes estis, qui illum uidelicet in se sperantibus non posse peccata dimittere, nec eos spiritaliter coniungere, nec ad celestem patriam perducere asseritis, falsos testes esse indubitanter comprobant

Hoc loco consequenter dicitis, o Iudei, quod nemo potest peccata dimittere nisi solus Deus. Ad hec nos econtra respondentes dicimus, quod ueraciter et absque ulla ambiguitate solus Deus peccata  dimittit, et suo iustissimo iudicio quibus uult peccata imputat, et quos uult a peccatis absoluit. ueraciter quippe Deus omnipotens penitentem soluit a delicto pene, et tunc soluit, quando intus mentem illuminat inspirando ueram cordis contritionem  . Nemo enim de peccato uere compungitur habens cor contritum et humiliatum, nisi in caritate. Qui caritatem habet uita eterna dignus est. Nemo autem simul dignus est uita et morte. Non est igitur iam tunc ligatus debito eterne mortis. Filius enim ire iam esse desiit, ex quo diligere Deum et proximum, et penitere cepit. Ex tunc ergo solutus est ab ira que non manet super illum qui credit in Christum, sed super illum qui non credit  . [Sic  enim ait B. Ioannes euangelista: Qui credit in Filium Dei, habet uitam eternam; qui autem non credit, non habet uitam, sed ira Dei manet super eum .] Non igitur postmodum per sacerdotem cui confitetur peccata, liberatur ab ira eterna, a qua iam per Dominum liberatus est, ex quo dixit: Confitebor [mala que feci]. Solus itaque Deus hominem intus mundat a macula peccati, et a debito eterne pene soluit, qui per prophetam ait: Ego solus deleo iniquitates populi, et peccata . Sicut enim Deus retinuit sibi potestatem baptismi, ita et penitentie, et ideo sicut interius gratia sua animam illuminat, ita simul debitum eterne mortis relaxat.  Ipse enim per seipsum peccata penitentium tunc tegit, quando ad penam non reseruat, scilicet quando debitum pene soluit. Quod autem ipse tegat, Augustinus  aperte insinuat exponens illum locum Psalmi XXXI: Quorum tecta sunt peccata, id est cooperta et abolita. Si enim texit Deus peccata, aduertere noluit; si noluit aduertere, noluit animaduertere, id est punire, sed uoluit ignoscere. Ita ergo dicit a Deo tecta esse peccata, non quod Deus illa non uideat, sed eternaliter non puniat. uidere enim Deum peccata, est ad penam imputare; auertere autem faciem a peccatis, hoc est ea ad penam non reseruare. Quibus Deus dimittit peccata, tegit, ne in iudicio reuelentur.

Hoc igitur sane dicere et sentire possumus,  quod solus Deus peccata dimittit, et tamen Ecclesie contulit potestatem ligandi atque soluendi; sed aliter ipse soluit uel ligat, et aliter Ecclesia. Ipse enim per se tantum dimittit peccatum, quia et animam ab interiori macula mundat, et a debito eterne mortis absoluit. Non hoc autem sacerdotibus concessit, quibus tamen tribuit potestatem ligandi et soluendi, id est ostendendi homines ligatos uel solutos. Unde et Dominus leprosum sanitati prius per se restituit, deinde ad sacerdotes misit, quorum iudicio ostenderetur mundatus . Ita etiam iam Lazarum uiuificatum obtulit discipulis soluendum , quia etsi aliquis apud Deum sit solutus, non tamen in facie Ecclesie solutus  est, nisi per sacerdotis iudicium. In soluendis igitur culpis uel retinendis ita operatur sacerdos euangelicus et iudicat, sicut olim legalis in illis qui contaminati erant lepra , que peccatum significabat. Unde ait B. Hieronymus super Mattheum, ubi Dominus dicit Petro: Tibi dabo claues regni celorum; et quidcunque solueris super terram erit solutum et in celis; et quodcunque ligaueris super terram erit ligatum et in celis . Hunc, inquit, locum quidam  non bene intelligentes, aliquid sumunt de supercilio Phariseorum, ut damnare innoxios, uel soluere se putant noxios, cum apud Deum non sententia sacerdotum, sed reorum uita queratur. In Leuitico ostendere se sacerdotibus iubentur leprosi : quos illi  non faciunt leprosos uel mundos, sed discernunt qui mundi uel immundi sunt; ita  et nunc Euangelii sacerdotes. Aperte quippe ostenditur, quod non  sequitur Deus Ecclesie iudicium, que per subreptionem et ignorantiam interdum iudicat. Deus autem semper iudicat secundum ueritatem remittendis  uel retinendis culpis. Id iuris et officii, ut ait Magister Petrus in Sententiis, habent euangelici sacerdotes nunc, quod olim sub lege habebant legales in curandis leprosis. Hi ergo dimittunt peccata uel retinent, dum dimissa a Deo uel retenta iudicant et ostendunt. Ponunt enim sacerdotes nomen Domini super filios Isrel, sed ipse benedicit, ut legitur in Numerorum libro, cap. 6. Hunc modum ligandi et soluendi B. Hieronymus supra notauit.

Hic etiam alius modus ligandi atque soluendi ostenditur. Ligant  quoque sacerdotes, dum satisfactionem penitentie confitentibus imponunt. Soluunt, cum de ea aliquid dimittunt, uel per eam purgatos ad sacramentorum communionem admittunt.  Secundum hunc modum dicunt etiam sacerdotes dimittere peccata uel retinere. Unde ait B. Augustinus  : »Opus iustitie sacerdotes exercent in peccatores, cum eos iusta pena ligant; opus misericordie, cum de ea aliquid relaxant, uel sacramentorum communioni conciliant.«

Cum in ceteris oppositionibus uestris, o perfidi Iudei, contra Christum, contra ipsius sponsam, id est contra sanctam Ecclesiam multa mendacin blasphemando proferre soliti sitis; hoc loco uerum opposuistis, cum nonnisi solum Deum peccata dimittere posse dixistis. Christus est itaque cum Deo Patre et Spiritu sancto unus et uerus Deus, qui in se fideliter credentibus, et de perpetratis malis perfecte  penitentibus misericorditer peccata dimittit, eisque ut in bono opere perseuerent, spiritalia uirtutum dona tribuit, et eos ad promerendam celestis patrie remunerationem indesinenter sustollit. Ipse, qui seipsum in ara crucis, pro humani generis redemptione Deo Patri obtulit, ipse ueraciter in se confidentibus peccata dimittit. uos, o inimici ueritatis Iudei, qui huc usque obstinata mente ueteris testamenti auctoritatibus, que Christo quod uerus Deus et uerus homo sit, uerissima testimonia proferunt, fidem accommodare non uultis; moneo ut saltem quid de illo sancte Ecclesie doctores dicant solerter audiatis. Spiritus sancti magisterio doctores Ecclesie instructi Noui ac ueteris Testamenti sententias spiritaliter exponunt, ideoque de Christi et  Ecclesie sacramentis indubitanter uerissima proferunt, quibus audientium animos ad celestia desideranda sustollunt. Beatum igitur Petrum, o perfidi Iudei, columnam scilicet uere fidei inflexibilem ac defensorem fortissimum in medium introducamus, et utrum Deus et homo iehsu Christus in se fideliter  credentibus peccata dimittere possint, ab eo diligenter audiamus.

uiri fratres, inquit, et patres, nobis precepit Dominus predicari populo et testificari, quia ipse est qui constitutus est a Deo iudex uiuorum et mortuorum. Huic omnes prophete testimonium perhibent remissionem peccatorum accipere per nomen eius omnes, qui credunt in eum . Quia igitur absque ulla dubitatione ipse iudex est uiuorum et mortuorum, manifeste patet, quia in ipso constat fidelibus populis remissio omnium peccatorum. Ut etiam uera esse que de ipso mediatore Dei et hominum dicuntur, non dubitetis; quid predictus apostolus de ipsius passione patres uestros obiurgans iterum subiungat, moneo ut patienter audiatis. Deus patrum  nostrorum suscitauit Iesum quem uos interemistis suspendentes in ligno. Hunc Deus principem et Saluatorem exaltauit dextera sua ad dandam penitentiam Isrel et remissionem peccatorum . In hoc ergo quod B. Petrus Christum Saluatorem et principem constitutum, et in Dei Patris dextera exaltatum dicit, ac per illum Isrel, id est omnibus in eum recte credentibus, penitentiam et remissionem peccatorum dari asserit; omni ambiguitate remota, uos qui illum posse peccata dimittere negatis, in uestra oppositione aperte conuincit atque confundit.

Paulus etiam apostolus fundator Christi Ecclesie atque ordinator, o perfidi Iudei, accedat et nobis de Christo testimonium proferat. Sic enim ipse in  Actibus apostolorum ait  : Ut sapiens architectus fundamentum posui, preter quod nemo potest aliud ponere, quod est Christus iehsu. Ipse itaque ut uir sapiens et discretus ueteris ac Noui Testamenti paginis plene instructus dignanter accedat; et nobis de Christo, utrum uerus Dei Filius sit, et an ueraciter in se sperantibus peccata dimittere possit, testimonium proferat; ut propulsa de cordibus uestris mortifere obstinationis perfidia, ipsum cum Deo Patre et Spiritu sancto unum naturalem Deum indubitanter nobiscum possitis credere, eiusque baptismum deuota mente suscipere. Dic, S. Paule, nobis iam per Dei gratiam perfecte credentibus, et Iudeis adhuc dubitantibus; dic de Christi diuinitate  et potestate, quod tibi per Spiritum sanctum fuit reuelatum . Tu enim asseris teipsum Iudeis et Grecis, gentibus ac barbaris, sapientibus et insipientibus debitorem esse. Dic ergo de Christo quod Iudei tuo uerissimo testimonio conuicti, deposito infidelitatis errore, conuertantur ad ueram sancte Trinitatis fidem, Patris uidelicet et Filii et Spiritus sancti. Gratias, inquit, agamus Deo Patri qui dignos nos fecit in partem sortis sanctorum in lumine, qui eripuit nos de potestate tenebrarum, et transtulit in regnum Filii dilectionis sue, in quo habemus redemptionem per sanguinem eius in remissionem peccatorum: qui est imago Dei inuisibilis, primogenitus omnis creature .

 Moneo uos, o Iudei, ut tam perspicue ueritatis auctoritatem non malitie uel nequitie cecitate prepediti negligenter pretereatis, sed pro animarum uestrarum salute attentius animo recondatis. Predictum ergo Apostoli testimonium diligenter attendamus; et qualiter nobis intelligendum sit subtilius inspiciamus. In hoc igitur quod Apostolus nos admonet, ut Deo Patris gratias agamus, eo uidelicet quod nos in partem sortis sanctorum dignos fecerit, et quod de potestate tenebrarum nos eripuerit, et in regnum Filii dilectionis sue transtulerit; patet profecto, o inimici ueritatis Iudei, quod Christus non est homo purus, ut uos blasphemando mentimini, sed uerus homo est et uerus Filius Dei. In eo uero quod de illo subsequenter ait, in  quo habemus redemptionem per sanguinem eius in remissionem peccatorum; aperte demonstrat, ipsum pro redemptione mundi in ara crucis se ipsum Deo Patri obtulisse, populumque suum a peccatis in sanguine proprio lauisse. Redemptio quippe nostra est, destructa potestate diaboli, facultas libertatis. Quid etiam de illo Paulus apostolus subiungat, moneo, o Iudei, ut patienter audiatis. Qui est imago Dei inuisibilis, primogenitus omnis creature. Ac si apertius diceret: Bene per ipsum Dei et uirginis Filium tanta bona nobis prouenerunt, qui est imago Dei, plene uidelicet similis est. Deo Patri, inuisibilis, id est incomprehensibilis, primogenitus omnis creature, eternus scilicet et solus genitus ante omnem creaturam. Aliter imago regis est in  nummo, et aliter in Filio. Nos sumus nummus qui ad imaginem Dei facti sumus, Christus est Filius qui est imago per omnia Deo Patri similis. Unde Magister Petrus Lombardus ait super hunc uersiculum in Epistolis: »Imago Dei Patris Christus, quia uidelicet de ipso est et nichil distat ab eo.« Item ipse: »Nulla imago Dei coli debet nisi illa, que hoc est quod ille; nec ipsa pro illo, sed cum illo.« Manifeste patet, o rebelles et increduli Iudei, Deum et hominem Iesum Christum, secundum quod Deus est, ante omnia secula ex Deo Patre naturaliter genitum esse: et in seculo ex intemerata uirgine carnem sine peccato assumpsisse; secundum ipsam pro redemptione mundi seipsum  in ara crucis Deo Patri obtulisse; sanguinem proprium in remissionem peccatorum nostrorum misericorditer fudisse, et plenissimam dimittendi peccata potestatem, etiam secundum quod homo est, habuisse. Potestatem enim quam idem Dei Filius a Deo Patre eternaliter habuit, hanc idem ex uirgine homo natus temporaliter accepit. Unde ipse, cum illi paralyticum in lecto curandum offerrent, quibus dum Scribis de se murmurantibus sibique inuidentibus ait: Ut sciatis quoniam Filius hominis habet potestatem in terra dimittendi peccata, tunc ait paralytico: Surge, tolle lectum tuum, et uade in domum tuam . ueteris itaque et noui testamenti doctores, o infelices Iudei, dum Iesum Christum  uerum Deum esse et uerum hominem predicant, et plenissimam dimittendi peccata potestatem habere asseuerant, in uestris mendacissimis assertionibus indubitanter uos falsos testes esse comprobant.

Sed si adhuc de ipsius Dei et hominis Iesu Christi diuinitate dubitatis, si adhuc illum in se sperantibus peccata posse dimittere non creditis, si eum pro mundi redemptione a Deo Patre missum fuisse negatis; beatum Ioannem euangelistam in medium introducamus, et quidquid nobis de Christo dixerit indubitanter credamus. Hic enim sanctissimus euangelista ueraciter Christo testimonium perhibuit in his quecunque uidit. Dic ergo, S. Ioannes, de Christo quod nosti; ut Iudei qui illum a  Deo Patre pro humani generis salute missum fuisse et in se sperantibus peccata dimittere posse negant, tua auctoritate conuicti uerum Deum illum esse credant, et catholicam fidem deuota mente suscipiant: In hoc est caritas, inquit, non quasi nos dilexerimus Deum, sed quoniam ipse prior dilexit nos, et misit Filium suum propitiationem pro peccatis nostris . O sancte Ioannes, in hoc quod Deum Patrem nos dilexisse, et Filium suum propitiationem pro peccatis nostris misisse asseris, Iudeis falsis testibus qui illum Dei Filium esse et pro peccatis nostris secundum humanitatem passum fuisse pertinaciter negant, rationabiliter contradicis; imo in eorum oppositione potenter illos conuincis.

 B. etiam Ambrosius magne in Christi Ecclesia reuerentie accedat, et ad catholicam fidem corroborandam, et uestram, o Iudei, perfidiam omnino conuincendam accedat, et an Christus in se sperantibus dimittendi peccata potestatem habeat, coram omnibus dicat. »Ille solus, inquit  , peccata dimittit qui solus pro peccatis nostris mortuus est.« Beatus etiam Augustinus hereticorum, paganorum atque Iudeorum malleus fortissimus, dignanter accedat, et ad uestram, o inimici ueritatis Iudei, perfidiam confutandam, atque ad catholicam fidem magis magisque roborandam, Christo testimonium perhibeat. »Nemo, inquit, tollit peccata nisi solus Christus qui est Agnus Dei Patris tollens  peccata mundi .«

Sciendum tamen quod nichil Filius operatur sine Patre et Spiritu sancto. Opera enim sancte Trinitatis indiuisibilia sunt. Quid etiam de potestate Christi B. Augustinus subiungat audiamus. »Tollit, inquit, Christus peccata, et dimittendo que facta sunt, et adiuuando ne iterum fiant, et perducendo ad uitam eternam, ubi omnino fieri non possint.« Ecce quomodo sibi concordant precones ueritatis, o duri et tardi corde ad credendum Iudei! Ecce quam aperta ratione uos mentitos esse comprobant in omnibus assertionibus uestris! Est igitur Dominus noster iehsu Christus uerus Deus ante omnia  secula ex Deo Patre genitus; est et uerus homo ex incorrupta uirgine in seculo natus, ueram habens potestatem dimittendi peccata in se sperantibus.



§ XXIu.---

Quo pacto uelum interiorem tabernaculi partem occultans, diuturnam Iudeorum obcecationem presignabat; ostendit ita et presentem Ecclesiam, etsi minus ignorantia cognoscende ueritatis imputabatur. Hortatur Iudeos ut sancte Ecclesie doctores libenter audiant, et eorum precepta bonis operibus adimpleant. Ponit prelatorum Ecclesie in concionando mensuram perquam pulchram, et eam ex Exodi dictis prefigurat. Subiungit quantus rigor misericordia admistus confessori inesse habet; et Moysis historiam. Bonis rectoribus permista sit regendi auctoritas et consolandi benignitas; et quanta pariter sit misericordie cum disciplina  connexio, et an qui ire Dei obuiant, impetui precisionis diuine opponantur. Querit cum ire Dei nullus resistere potest, quomodo multos indignationi superne animaduersionis obuiasse, eloquia Domini testantur. Respondet ex B. Gregorii dictis. Preterea fidelium diuersitates intra sanctam Ecclesiam numerat, et eas prefigurat in diuersitate operum tabernaculi. Conuocat Iudeos, ut Christianum nomen suscipiant a Christo; et eum missum ad redemptionem mundi, et spirituali unctione unctum, credant: qui a peccatis suos lauat et chrismate sanctificationis consignat. Prefigurat sanctum chrisma, pariter et orationes et uirtuosa opera.

Si ergo ad eternam uitam cum electis eius per eum cupitis pertingere, ipsum cum Deo Patre et Spiritu sancto unum et uerum Deum esse indubitanter credite; baptismum illius deuota mente suscipite,  eumque ad iudicandum uiuos et mortuos uenturum esse firmiter tenete. Si uero in incredulitatis uestre perfidia permanseritis, absque dubio in eternum peribitis. Quid ad hec dicitis, o Iudei, quid obiicitis, uel quid respondetis? uellem scire utrum, iam deposita incredulitatis perfidia, Christum uerum Deum esse credatis, an adhuc ad uestram damnationem augmentandam de illius diuinitate dubitetis. Ad hec respondentes dicitis, quod nec Iesum Christum uerum Deum esse uultis credere, nec baptismum eius suscipere, sed in Iudaismo, sicut omnes patres uestri, desideratis uitam finire. O gens praua et perfida! O gens utique peruersa et sine spiritali prudentia! Adhuc perseuerare disponis in tue incredulitatis malitia? O  gens ceca et a ueritatis luce, que Christus est, aliena! Nonne multo melius esset tibi saluari cum fidelibus, quam perire cum infidelibus? Absque dubio in eternum peribis, nisi Iesum Christum cum Deo Patre et Spiritu sancto unum et uerum Deum esse credideris.

Hanc procul dubio uestre incredulitatis diuturnam obcecationem, o miseri et miserandi Iudei, uelum quod partem tabernaculi interioris, ne ab omnibus uideretur, occultabat, figuratiue presignabat  . Que enim lex et prophete, Spiritu sancto dictante, cecinerunt, occulta erant, et interiecto uelamine, aperte intelligi non poterant. Ipsa ergo  obscura et obtecta que illi de Christo et Ecclesia de nouo testamento et de futuro iudicio protulerunt, hanc in cordibus uestris mortiferam obstinationem generarunt. Cum enim non erat qui ueteris Testamenti Scripturas spiritaliter interpretaretur, minus uobis ignorantia cognoscende ueritatis imputabatur. Sed postquam Christus adueniens tempore passionis sue, uelum illud a summo usque deorsum disrupit ; omnia illa que erant occulta, per passionem eius ad nostram fidem confirmandam sunt reuelata, dicente Apostolo: Nobis autem reuelauit Deus per Spiritum suum: Spiritus enim sanctus omnia scrutatur, etiam profunda Dei .

Iam itaque, o infelices Iudei, Deus et homo iehsu  Christus suo pretiosissimo sanguine mundum de potestate diaboli eripuit; iam uelum quod inter sancta et sancta sanctorum appendebatur, a summo usque deorsum disrupit , obscura uidelicet legis et prophetarum dicta spiritaliter intelligere docuit; iam nos qui per primi hominis inobedientiam nascebamur ad mortem, per sancti Spiritus gratiam et per sacri baptismatis undam ad eternam uitam regenerauit; in se credentibus celestis patrie ianuam, quod antiquis patribus non concedebatur, dignanter aperuit, atque ad uidendam sui Patris claritatem quotidie intromittit. Nullam itaque iam, o miseri et miserandi Iudei, de infidelitate uestra excusationem habetis, dum legis precepta et prophetarum dicta obscure posita, iam in  sancta Ecclesia aperte intellecta, spiritaliter uideatis esse completa. Non igitur ad uitam sed ad eternam mortem tenditis, qui uetus testamentum spiritaliter non intelligitis, nec nouum recipere uultis.

 Potest quippe idem uelum quod in medium tabernaculi inter sancta uidelicet et sancta sanctorum appendebatur, ne interior pars ab omnibus uideretur, illud significari, quod nunc populus Ecclesie celestia et eterna bona que illi promissa sunt, per speciem uidere non potest. Sic enim et Apostolus ait: uidemus nunc per speculum in enigmate; tunc autem, scilicet in futuro seculo uel post resurrectionem, facie ad faciem . Quandiu  igitur in tabernaculo, id est in presenti Ecclesia sumus; tanquam per speculum ueritatem que Christus est uidemus, quasi in sanctuario positi nondum ad Sancta sanctorum peruenientes. Sancta enim esse possunt ea que in presenti seculo habere sanctam conuersationem possunt. Sancta uero sanctorum sunt, in que semel tantummodo intratur ad celum ubi est propitiatorium, arca uidelicet et cherubim, scilicet Deus et homo iehsu Christus, atque omnes celestes ordines beatorum spirituum et  anime iustorum, ubi et mundis corde apparet ipse Deus. In qua tamen conuersatione, scilicet in presenti uita, non sine adiutorio Spiritus sancti consistimus. Habemus enim ex uno Spiritus sancti fonte septem lucernas que illuminant populum Ecclesie, id est septemplicem Domini gratiam in uniuersum orbem terrarum missam, que populos Ecclesie fulgore Spiritus sancti diuersa carismatum claritate illustrat.

De ignorantia igitur uestra, o perfidi Iudei, iam nullam, ut supra diximus, excusationem habetis, quia mediator Dei et hominum iehsu Christus qui uerus Deus et uerus homo est, a Deo Patre missus in hunc mundum uenit; iam per passionem et sanctissimam crucem suam humanum genus redemit;  Mosaice legis obscura ac mystica precepta explanauit, et ea in se spiritaliter impleta esse docuit; que etiam legi deerant, per semetipsum compleuit. Hoc igitur loco uos, o insensati Iudei, caritate cogente moneo, ut solerter audiatis que dico; Iesum Christum quem multoties blasphemastis et cui multas iniurias intulistis, uerum Deum et uerum hominem esse credite: ueram coram illo de transactis culpis penitentiam agite; sancte Ecclesie ministris uos ipsos humiliter subiicite; baptismum Christi per manum eorum in nomine sancte Trinitatis deuota mente suscipite, ut per lauacrum regenerationis et renouationis Spiritus sancti a peccatis purgati Ecclesie filiis mereamini associari. Sancte Ecclesie doctores libenter audite, et quidquid  uobis preceperint, deuota mente bonis operibus implete. Prelati enim sancte Ecclesie bonos hortantur, ut in Dei seruitio permaneant; malos corripiunt, ut a sua malitia quantocius discedant. Perfectioribus sublimiora precepta annuntiant; rudibus autem et simplicioribus minora ac simpliciora predicant. Solido cibo fortioribus reficiunt, paruulos uero lacte nutriunt. Unde Apostolus quibusdam discipulis de perfectione adhuc aliquid minus habentibus, ait: Facti estis quibus lacte opus sit, non solido cibo . Et iterum: Lac uobis potum dedi, non escam . Hispaniarum etiam doctor Isidorus cuilibet prelato Ecclesie quasi consulendo ait  : »Operta diuinarum Scripturarum  paucis et perfectioribus, aperta uero cunctis annuntia.« Et iterum: »Sic doce, ut nec simplicioribus displiceas, nec prudentes offendas.« Hanc procul dubio mensuram siue discretionem doctorum Dominus in sancta Ecclesia futuram presignabat, cum inter cetera Moysi figurate dicebat: Parabis et acetabula ac phialas, thuribula et cyathos, in quibus offerenda sunt libamina . B. Gregorium uirum scilicet in exponendis sanctarum Scripturarum sensibus ualde cautum interrogemus;  et quid predicta tabernaculi uasa significent, ab eo diligenter audiamus. Rogamus, o S. Gregori, ut in medio nostrum consistas, et allegoricos nobis supradictorum uasorum sensus dignanter exponas. »Quid  per phialas, inquit, et cyathos nisi mensura predicationis accipitur? Quia uidelicet oportet, ut exhortationis gratia singulis iuxta capacitatem ingenii conferatur. Debet is qui docet subtiliter prospicere, ne plus studeat predicare, quam capitur ab audiente. Debet etiam ad infirmitatem audientium semetipsum contrahendo descendere, ne dum paruis auditoribus sublimia, et idcirco non profutura loquitur, se magis curet ostendere, quam auditoribus prodesse. Iubente autem Domino, non solum phiale ad mensam tabernaculi, sed etiam cyathi  preparantur. Quid enim per phialas nisi longa predicatio, et quid per cyathum nisi minima ac tenuis de Deo locutio designatur? In mensa igitur Domini et phiale et cyathi preparantur, quia uidelicet in doctrina sacri eloquii non solum exhibenda sunt magna et arcana que deebrient; sed etiam parua et subtilia que quasi aperto gustu notitiam prestent  . Quid ergo per phialas, ut dictum est, nisi doctrina exuberans; et quid per cyathos nisi parua et angusta scientia designatur? Alius namque doctrina ueritatis plenus mentes audientium inebriat; et per hoc quod dicit profecto phialam porrigit. Alius explere quod sentit non ualet; sed quia hoc utcunque denuntiat, profecto per cyathum gustum prebet.

 »Notandum interea, quod cyathus uentrem amplum, os uero habet angustissimum. Phiala autem os habet patens et magnum. Recte ergo per cyathos illi designantur qui ea que de sanctis Scripturis intelligunt, proferre ad eruditionem proximorum perfecte non possunt. Phiale autem illos significant qui spiritali scientia pleni, predicando audientium corda largius irrigant.« In Dei ergo tabernaculo, id est in sancta Ecclesia illi qui per cyathos designantur positi; si per doctrine sapientiam ministrare phialas minime possunt; in quantum tamen per diuinitatis largitatem sufficiunt, proximis suis boni uerbi cyathos dare non desistant.

Audistis, o Iudei, quantum in predicando discretionem  boni rectores Ecclesie teneant, quantamque sibi subiectis populis mensuram doctrine exhibeant. Audite etiam quanta diligentia peccantes corripiant. Boni quippe sancte Ecclesie rectores rigorem tenent in discussione iustitie et misericordiam in diffinitione sententie. Apud eos quoque iustitie examen sequitur pietas, discretionis censuram temperat indulgentia.  Doctores sancte Ecclesie nonnunquam duris feriunt increpationibus subditos,  qui tamen a caritate eorum quos corrigunt non recedunt.

Quam nimirum discretionem Moyses dux populi Isrel rectissime tenuit, quando de monte Sinai descendens et populum Isrel coram idolo ludere uidens, duasque tabulas digito Dei scriptas quas manibus ferebat, ad radices montis confringens, quasi iracundia motus filiis Leui sic ait: Ponat uir gladium super femur suum . Et adiecit: Ite et redite de porta usque ad portam per medium castrorum, et occidat unusquisque fratrem et amicum et proximum suum . Beatus igitur Gregorius catholice fidei defensor fidelissimus accedat, et predictam Moysi sententiam ut uir sapiens et discretus ad edificationem nostram imo totius Ecclesie,  diligenter exponat. »Gladium, inquit  , super femur ponere est predicationis studium uoluptatibus carnis anteferre, ut cum sancta quis studet predicare, curet necesse est suggestiones edomare. De porta usque ad portam ire, est a uitio usque ad uitium, per quod ad mentem culpa ingreditur, increpando discurrere. Per medium uero castrorum transire, est tanta equalitate intra sanctam Ecclesiam uiuere, ut qui delinquentium culpas redarguit, in nullius se debeat fauorem inclinare. Unde et recte subiungitur: Occidat uir fratrem et amicum et proximum suum. Fratrem et amicum et proximum interficit, qui cum punienda inuenit, ab increpationis gladio nec his quos per cognationem diligit, parcit.  Si ergo ille Dei dicitur, qui ad ferienda uitia zelo diuini amoris excitatur, profecto esse se Dei denegat, qui in quantum sufficit, increpare uitam carnalium recusat.

Quia predictam Moysi erga filios Isrel seueritatem a B. Gregorio spiritaliter expositam audiuimus, necesse est ut eamdem historiam ad edificationem sancte Ecclesie aliquantulum latius percurramus. Locutus est ergo Dominus ad Moysen, dicens: uade, descende, quia peccauit populus tuus quem eduxisti de terra Aegypti. Recesserunt cito de uia quam ostendisti eis; feceruntque sibi uitulum conflatilem et adorauerunt, atque immolantes ei hostias dixerunt: Isti sunt dii tui, Isrel, qui te eduxerunt de terra Aegypti. Rursumque ait Dominus ad Moysen: Dimitte me  ut irascatur furor meus contra eos et deleam eos, faciamque te in gentem magnam .

Hanc historiam rectores Ecclesie diligenter legant, et quid in expositione illius sapiens Gregorius dicat  , attentius audiant. »Aedificare, inquit, lectorem supradicta historia ualde potest, si perpendat quomodo bonis rectoribus permista sit regendi auctoritas et consolandi benignitas. Disciplina enim uel misericordia multum destituitur, si una  sine altera teneatur. Circa subditos enim suos inesse debet rectoribus, et iuste consulens misericordia, et pie seuiens disciplina. Intueri namque libet in Moysi pectore misericordiam cum seueritate sociatam. uideamus igitur pie amantem et districte seuientem. Certe cum Isreliticus populus ante Dei oculos pene inueniabilem contraxisset offensam, ita ut eius rector audiret; descende, populus tuus peccauit grauiter; Deum aduersum se ad iracundiam prouocauit. Ac si ei diuina uox apertius diceret: Populus qui in tali peccato lapsus est, iam non meus est, sed dimitte me ut irascatur furor meus contra eum, et deleam eum, faciamque te in gentem magnam. Moyses uero semel et iterum pro populo, cui preerat, se ad impetum Dei irascentis opponens ait:  Aut dimitte eis hanc noxam; aut si non facis, dele me libro tuo quem scripsisti. Pensemus ergo quibus uisceribus eumdem populum amauit, pro cuius uita deleri de libro uite petiit. Sed tamen iste qui tanto amore ipsius populi constringebatur, contra eorum culpas pensemus quanto zelo rectitudinis accensus fuit. Mox enim ut prima petitione culpe ueniam ne delerentur obtinuit; ad eumdem populum ueniens ait: Ponat uir gladium super femur suum; et ite ac redite de porta usque ad portam per medium castrorum, et occidat unusquisque fratrem et amicum et proximum suum. Cecideruntque in illa die quasi  tria millia hominum. Ecce Moyses, qui uitam hominum etiam cum sua morte petiit, paucorum uitam gladio exstinxit. Intus arsit igne amoris, foris accensus  est zelo seueritatis. Tanta fuit pietas, ut se pro illis coram Domino morti offerre non dubitaret; tanta seueritas, ut eos quos diuinitus feriri timuerat, ipse iudicii gladio feriret. Sic amauit eos, quibus prefuit, ut pro eis nec sibi parceret; et tamen delinquentes sic persecutus est quos amauit, ut eos etiam, Domino parcente, prosterneret. Utrobique allegator fortis, utrobique mediator mirabilis.Causam populi apud Deum precibus, causam Dei apud populum gladiis allegauit. Intus amans, diuine ire supplicando obstitit; foris seuiens culpam feriendo consumpsit. Succurrit citius omnibus ostensa morte paucorum; et idcirco omnipotens Deus fidelem suum famulum citius exaudiuit agentem pro populo; quia uidit quid super populum facturus esset ipse pro  Deo. In regimine ergo populi utrumque Moyses miscuit, uidelicet ut nec disciplina deesset misericordie, nec misericordia discipline.« Ut ergo supra diximus, o religiosi catholice Ecclesie rectores, multum proficere poteritis, si in regimine uobis commisso Moysi Isrelitici populi ducis imitatores fueritis. Mista sit apud uos et regendi auctoritas et consolandi benignitas. Sit erga subditos iuxte consulens misericordia, et pie seuiens disciplina.

Sed iam quid omnipotens Deus, qui ueraciter potens est in suis operibus, et erga famulos suos clemens  ac pius, Moysi seruo suo dixerit audiamus. Dimitte me, inquit, ut irascatur furor meus contra eos et deleam eos. »Omnes sancti, ut ait B. Gregorius in Commentario Ezechielis  , qui ire Dei obuiant, ab ipso accipiunt, ut contra impetum percussionis eius opponantur; atque, ut ita dixerim, cum ipso eriguntur contra ipsum, eosque ipsa uis diuina sibi opponit; quia in eo quod aduersum se seuientis iram foras opponunt, intus eos gratia irascentis fouet; et famulantes interius leuat, quos quasi aduersantes exterius tolerat. Portat ergo Deus contradictionem deprecantium, quam aspirat; et uelut uolenti imponitur, quod ab ipso ut fiat imperatur. Moysi ergo dicit, dimitte me, ut irascatur furor meus contra eos, et cetera. Quid est igitur  seruo dicere, dimitte me, nisi deprecandi ausum prebere? Ac si ei apertius diceretur: Pensa, quantum apud me ualeas; et cognosce quia obtinere poteris, quidquid pro populo exoraueris.

»Sed dum hec ita sint, nimis legentis animum mouet illud, quod contra per B. Iob dicitur: Deus cui resistere nemo potest  . Mirum ualde est quod ire Dei nullus resistere posse dicitur, cur multos indignationi superne animaduersionis obuiasse eloquia diuina testantur. An non ire Dei idem Moyses restitit, qui pro peccante populo deprecans, ipsum superne percussionis impetum mortis sue oblatione restrinxit, dicens: Dimitte illis hanc noxam, alioquin dele me de libro quem scripsisti? An non ire Dei Aaron restitit, cum inter uiuentes ac mortuos thuribulum  sumpsit , atque animaduersionis ignem incensi fumo temperauit? An non ire Dei Phinees restitit, qui luxuriantes cum alienigenis in ipso coitu trucidans, zelum suum diuine indignationi obtulit, et furorem gladio placauit?  An non Dauid ire Dei restitit, qui Deo per angelum percutienti populum offerens placationis hostiam , etiam ante tempus propositum exegit? An non Elias ire Dei restitit, qui longe iam tempore aride terre subductas celo pluuias oratione reuocauit?  Quomodo ergo diuine ire nullum posse resistere dicitur, cum multos sepe restitisse testantibus exemplis demonstratur? Sed si subtiliter et B. Iob eloquia, et illorum facta pensamus; et uerum esse cognoscemus,  quod diuine ire nemo restitit ; et uerum quod multi sepe restiterunt. Nam plerique sanctorum ire Domini, sicut uniuscuiusque superius ordo ueraciter edocuit, restiterunt. Resisti autem ire Dei non potest, cum eius indignatio sese, ut ita dixerim, medullitus mouet. Que dum se mouerit, hanc oppositio humana non retinet. Nec se utiliter cuiuslibet deprecatio obiicit, cum semel Deus aliquid ab intimis irascendo disponit. Hinc est enim quod Moyses qui reatum totius plebis apud Deum suis precibus tersit, dumque se obicem obtulit, diuine iracundie  uim placauit; apud petram autem Oreb ueniens , et pro aque exhibitione diffidens , repromissionis terram ingredi, Deo irascente, non potuit. Et sepe hac de re afflictus fuit, sepe desiderio excitante turbatus exstitit, et dispositione ultionis iracundiam repellere a semetipso nunquam ualuit, qui hanc, uolente Domino, a populo amouit. Hinc Dauid, quia  prostrata plebe postmodum angeli gladium prece compescuit , prius plorans et eiulans, nudis pedibus filium fugit, et quousque perpetrati facinoris ultionem ad plenum reciperet , iram Dei nequaquam ualuit per semetipsum temperare. Hinc Elias, ut sicut homo parum aliquid quasi de diuina animaduersione sentiret, qui uerbo celos aperuit, ante  indignationem mulieris territus per desertum fugit ; et pro semetipso infirmatur in formidinem, qui furorem Dei placauerat aliis per interuentionem. Ire igitur Dei resisti ualet, quando ipse qui irascitur, opitulatur; et resisti omnino non ualet, quando se ad ulciscendum excitat, et ipse Deus precem, que ei fundatur, non aspirat.«

His a B. Gregorio ad eruditionem nostram expositis, necesse est, o Iudei, ut ad ea que superius de uestrarum animarum salute atque exhortatione omisimus, iterum redeamus. Hec ergo fuit predicta exhortatio atque admonitio nostra, ut diuturna iam infidelitatis uestre relicta perfidia, uos ipsos Ecclesie doctoribus humiliter subiiciatis, baptismum Christi per illorum ministerium fideliter suscipiatis,  sancte Ecclesie filiis summa cum deuotione et gratulatione aggregari festinetis. Ibi enim, hoc est intra sanctam Ecclesiam, fortes in Dei seruitio uiri fortia et magna operantur; ibi etiam infirmorum ac debilium extrema queque et exigua facta ad usum Christiane religionis cum recta fide locum inueniunt. Ibi fortium uirorum uirtutes in exemplo cunctis fidelibus preponuntur; ibi minorum bona opera, quamuis imperfecta, ab eiusdem sancte Ecclesie rectoribus misericorditer tolerantur. Ibi quippe, id est intra sanctam Ecclesiam, sunt alii in Dei seruitio aliis fortiores, alii aliis humiliores, alii aliis sapientiores, alii aliis sanctiores, alii aliis perfectiores. Has quippe fidelium differentias Deus omnipotens intra sanctam Ecclesiam futuras prefigurabat,  cum Moysi inter cetera de donariis filiorum Isrel typice dicebat:

Loquere, inquit, filiis Isrel, ut tollant mihi primitias, ab omni homine qui offert ultroneus, accipietis eas. uiri ergo cum mulieribus mente promptissima atque deuota primitias Domino ad faciendum opus tabernaculi testimonii, et quidquid in cultu eius, et ad uestes sanctas necessarium erat, prebuerunt. Obtulerunt ergo armillas et inaures, annulos et dextralia. Omne uas aureum in donaria Domini separatum est. Si quis habuit hyacinthum, purpuram, coccumque bis tinctum, byssum et pilos caprarum, pelles arietum  rubricatas et hyacinthinas; auri, argenti et eris metalla obtulerunt Domino. Principes uero obtulerunt lapides onychinos et gemmas ad superhumerale et rationale, aromataque et oleum ad luminaria concinnanda, et ad preparandum unguentum ac thymiamata odoris suauissimi componendum . Hoc loco uos moneo, o duri et tardi corde ad credendum Iudei, ut predicta tabernaculi federis ornamenta quid in sancta Ecclesia prefigurauerint diligenter attendatis; quatenus testamentum uetus non iam carnaliter obseruare, sed spiritaliter intelligere studeatis, et salutaria noui testamenti sacramenta cum omnibus Ecclesie filiis deuota mente suscipere festinetis

 Per hanc itaque prioris tabernaculi donaria  significantur meritorum dona quibus ornatur sancta Ecclesia. In ornamento tabernaculi uiri cum mulieribus dona offerunt, quia in explendo cultum sancte Ecclesie fortium facta sublimia et infirmorum opera extrema numerantur. Fides quoque sancte Ecclesie auro comparatur, sermo predicationis argento. Quod uero ad construendum tabernaculum uiri cum mulieribus necessaria prebuerunt, hoc significabat, quia intra sanctam Ecclesiam uirtutes fortium, que per uiros exprimuntur, et exigua bona infirmorum opera, que per mulieres designantur, a iustissimo Deo iudice non despiciuntur, sed misericorditer ad sancte edificationis opus recipiuntur. Collatio uero ipsa non fit necessitate, sed spontanea uoluntate, quia fides spontanea est. Nam per armillas que  lacertos astringunt, prepositorum ualide laborantium opera demonstrantur. Per inaures autem subditorum obedientia exprimitur. Per annulos, secretorum mysteriorum signaculum ostenditur. Unde et quedam profunda et arcana doctores Ecclesie quibusdam minus intelligentibus quasi sub signaculo recondunt, ne indignis quibusque Dei sacramenta credantur. Plerumque enim Ecclesie prelati signant, quod ab auditoribus capi non posse considerant. Unde Psalmista ait: In corde meo abscondi eloquia tua, ut non peccem tibi . Porro per dextralia opera bona significantur, que dextra commemorantur. uas aureum in donaria Domini separatum, diuinitatis intelligentia accipitur; que tanto ab inferiorum amore disiungitur,  quanto ad sola que eterna sunt amanda subleuatur. Porro per hyacinthum spes celestium bonorum designatur. Quid per purpuram nisi cruor ac tolerantia passionum amore perpetui regni exhibita ostenditur? Et quid per bis tinctum coccum, nisi caritas demonstratur, cuius perfectione unusquisque bis tingitur, quia Dei et proximi dilectione decoratur? Per byssum immaculatos carne et incorruptos mente intelligimus, splendidissimum sanctimonie candorem coram Deo et coram hominibus conseruantes. Byssum enim lignum est candidissimum. Quid uero per pilos caprarum, ex quibus ciliciorum asperitas texitur, nisi dura penitentium  afflictio ostenditur? Bene ergo alii per armillas et annulos forte mysterium exercent; alii per inaures et dextralia deuotam obedientiam rectamque operationem exhibent; alii per separatum uas aureum preclaram subtilioremque Dei intelligentiam tenent; alii per hyacinthum, purpuram et coccum audita celestia sperare et amare non desinunt, et que adhuc per subtiliorem intellectum minime cognoscunt, adipisci per Dei gratiam credunt; alii per byssum incorruptionis carnem offerunt; alii per caprarum pilos deplorant aspere quod libenter amiserunt. Ecce ex tanta diuersitate operum unum perficitur tabernaculum, sicut ex diuerso puluere unus compingitur terre globus infusione sancti Spiritus irrigatus. Iam uero per ligna setim imputribilia,  omnes sancti intelliguntur mente et corpore incorrupti, nec in seculo pereuntes, sed eterni permanentes. Lapides quoque pretiosi apostoli, martyres, confessores et omnes sancti sunt, quos B. Petrus apostolus lapides uiuos appellans, ait: uos tanquam lapides uiui superedificamini domos spirituales, sacerdotium sanctum offerre spiritales acceptabiles hostias Deo per Iesum Christum . Hec igitur omnia offeruntur in tabernaculo Dei, ut nullus de salute desperet.

Quia uestre infelicitati, o inimici ueritatis Iudei, nimium condoleo, idcirco ad uos toties reuertor loquendo. Preclare igitur, ut legitis, Domini tabernaculum ex filiorum Isrel donariis ornatum fuit; sed multo preclarius ornatur sancta Ecclesia,  cuius ipsum tabernaculum figuram tenuit, ex spiritalibus fidelium Christianorum studiis. Materialia filii Isrel ad ornandum Domini tabernaculum donaria obtulerunt; sed sancte Ecclesie filii ad laudem et gloriam omnipotentis Dei meritorum dona intra eamdem Ecclesiam offerre non desistunt. Indubitanter credite, o Iudei, quia quantum distat celum a terra, tantum distant sancte conuersationis uirtutes et ecclesiastica sacramenta, que fideles secundum euangelice institutionis regulam, per Christum indesinenter Deo Patri offerunt, ex quibus ornatur et propagatur sancta Ecclesia, a donariis Hebreorum quibus Moyses tabernaculum construxit. Quia uidelicet illa terrena, hec celestia; illa carnalia, hec spiritalia;  illa transitoria, hec nichilominus sunt sempiterna. Et, ut breuiter dicam, tabernaculum illud quod, iubente Domino, Moyses ex filiorum Isrel donariis construxit et studiose ornauit, Ieremias propheta in quadam spelunca, ne a Chaldeis diriperetur, abscondit ; sanctam uero Ecclesiam Deus et homo iehsu Christus per seipsum ad eternam felicitatem quotidie transuehit. Tabernaculum ergo illud sancte Ecclesie typum tenuit, ideoque cum suis carnalibus ceremoniis diu non permansit; sancta autem Ecclesia Christi sanguine redempta, cum eodem Iesu Christo sponso suo in celesti patria sine fine regnabit.

 Ipsam ergo sanctam omnium fidelium matrem Ecclesiam, o Iudei, fideliter ingredi summopere elaborate, baptismum Christi per manum sanctorum eiusdem sancte Ecclesie ministrorum deuota mente suscipite, ut cum fidelibus Christianis eterne beatitudinis mereamini consortes esse. Procul dubio hic et in eternum bene erit uobis, si fide et opere a Christo Christiani nuncupati fueritis; sicut enim Iudei a Iuda, ita Christiani a Christo nuncupantur. Christus namque a chrismate est appellatus, hoc est unctus  . Preceptum namque fuerat Iudeis ut sacrum conficerent unguentum, quo perungi possent hi qui uocabantur ad sacerdotium uel ad regnum. Et sicut nunc regibus indumentum purpure insigne est regie dignitatis, sic illis unctio sacri unguenti  nomen ac potestatem regiam conferebat; et inde Christi dicti a chrismate, quod est unctio. Nam chrisma Grece, Latine unctio nuncupatur: que etiam Domino nostro Iesu Christo nomen accommodauit spiritaliter facta, quia Spiritu sancto unctus est a Deo Patre, sicut in Actis apostolorum dicitur: Collecti sunt enim in hac ciuitate aduersus sanctum Filium tuum quem unxisti , non utique oleo uisibili, sed spiritalis gratie dono, quod uisibili significatur unguento. De quo etiam B. Petrus apostolorum princeps ait: uiri fratres, uos scitis quod factum est uerbum per uniuersam Iudeam: incipiens enim a Galilea post baptismum, quod predicauit Ioannes Iesum a Nazareth: quomodo unxit eum Deus Spiritu sancto et uirtute, qui pertransiuit  benefaciendo et sanando omnes oppressos a diabolo, quoniam Deus erat cum illo . Quod etiam ipse Deus et homo iehsu Christus unctione sancti Spiritus a Deo Patre fuerit unctus, per Isaiam prophetam aperte insinuat, dicens: Spiritus Domini super me eo quod unxerit me; ad annuntiandum mansuetis misit me , et cetera. Unctus itaque fuit Dei uirginisque Filius unctione spiritali, Psalmista testante, qui eidem loquens, ait: Unxit te Deus Deus tuus oleo exsultationis pre participibus tuis . Ac si rex et propheta Dauid Iesu Christo, quem in spiritu uenturum presciebat, congratulans nimiumque exsultans apertius diceret: Unxit te Deus Pater spiritali unctione; et hoc pre  consortibus tuis, id est pre participibus tuis; scilicet pre omnibus illis qui consortes tui sunt in humana natura. Et quia dicit illum pre omnibus unctum esse, ostendit unctionem fidelium Christianorum esse magnam, ut inde unctionem eiusdem Dei et hominis Iesu Christi intelligamus admirabilem esse atque spiritalem, cum pre omnibus illis a Deo Patre unctus sit.

Credere itaque indubitanter debetis, o Iudei, Iesum Christum a Deo Patre ad redemptionem mundi fuisse missum, et ab eo in humanitate nostra unctione spiritali unctum. Ipse etiam populum in se credentium sacri baptismatis unda a peccatis lauat,  chrismate sanctificationis consignat, inuisibili sancti Spiritus unctione confirmat atque sanctificat. Quod B. Ioannes Baptista testatur, dicens: uenit fortior me post me, cuius non sum dignus soluere corrigiam calceamentorum eius. Ipse uero baptizabit uos Spiritu sancto et igni . Hoc utique sanctum chrisma, quo Christiani in remissionem peccatorum et catholice fidei confirmationem perunguntur, oleo sanctificationis prefigurabatur, quo Moyses, iubente Domino, tabernaculum et omnia eius utensilia in die erectionis perunxit  . Unguentum igitur, quo tabernaculum Moyses perungebat, sanctum chrisma presignabat, quo in sancta Ecclesia fidelis populus iungitur, in quo diuinitas tanquam in tabernaculo habitat. Possunt quidem  intelligi hoc unguento etiam uirtutes sanctorum, siue odor iustitie longe lateque diffusus, de quo dicit Apostolus: Deo autem gratias qui triumphat nos, id est triumphare facit, in Christo Iesu et odorem iustitie  sue manifestat super nos et per nos in omni loco .

Quia igitur tam euidenter, o Iudei, baptisma Christi prefiguratum fuit in transitu maris Rubri, et sanctum chrisma in unctione tabernaculi, uos ipsos omni dubietate postposita Ecclesie sacerdotibus baptizandos debetis offerri. Nisi enim ex aqua et Spiritu sancto intra sanctam Ecclesiam in nomine sancte Trinitatis renati fueritis, de cetu sanctorum omnino peribitis . Fidem ergo catholicam  deuota mente suscipite; baptizari a ministris sancte Ecclesie humiliter exposcite; ieiuniis et orationibus de transacta infidelitate Deo satisfacite; cum lacrymis et suspiriis, et profundo cordis gemitu peccatorum uestrorum ueniam postulate; bonis operibus fidem exornate; uitia summopere fugite, uirtutes diligite, caritatem, humilitatem et ueram patientiam in moribus tenete, ut a peccatorum maculis emundati, uirtutibus refecti, cum sancte Ecclesie filiis ad eterne felicitatis gaudia possitis pertingere.

Ipsum quoque orationum odorem et uirtutes bonorum operum, que sancte Ecclesie filii per diuinam gratiam nunc operantur, Deus omnipotens sibi a fidelibus intra sanctam Ecclesiam offerri preostendebat, cum inter cetera Moysi figuraliter precipiebat,  dicens: Sume tibi aromata, stacten et onycha, galbanum boni odoris, et thus lucidissimum, equalis ponderis erunt omnia; faciesque thymiama compositum opere unguentarii mistum diligenter et purum . »Thymiama, ut ait B. Gregorius  , ex aromatibus compositum facimus, cum in altari boni operis uirtutum multiplicitate redolemus. Quod mistum et purum fit, quia quantum uirtus uirtuti iungitur, tanto incensum boni operis sincerius exhibetur. Ubi et bene subiungitur: Cumque in tenuissimum puluerem uniuersa contunderis,  pones ex eo coram tabernaculo testimonii. In tenuissimum puluerem aromata conterimus, cum bona nostra quasi in pila cordis occulta discussione tundimus, et si ueraciter bona sunt retractamus. Aromata ergo in puluerem redigere est uirtutes recogitando terere, et usque ad subtilitatem occulti examinis reuocare.

»Et notandum quod de eodem puluere dicitur, pones ex eo coram tabernaculo testimonii; quia tunc nimirum bona nostra ueraciter in conspectu iudicis placent, cum hec mens subtilius recogitando conterit, et quasi de aromatibus puluerem reddit. Ne ergo grossum durumque sit bonum quod agitur; ne si hec arcta retractatione manus non comminuat, odorem de subtilibus non aspergat.«

  Potest etiam ipsum thymiama ex predictis quatuor odoratissimis aromatum generibus in maximam subtilitatem tritis, scilicet stactis, onychis, galbani, et thuris compositum, fidelium formam orationum typice designare, Ioanne in Apocalypsi testante, qui ait: Cum aperuisset agnus librum, quatuor animalia et uiginti quatuor seniores habentes singuli cytharas et phialas aureas plenas odoramentorum que sunt orationes sanctorum, Deo suauiter redolentium, ceciderunt coram Agno . Quanquam et speciem quatuor elementorum horum quatuor colorum nature et species significare uideantur, ut thus quod perlucidum  , eri comparatur; stactem uero aquis; galbanum et onyx terre atque igni; ut per hoc omnium que in celo  et infra celum, in terra et in aquis sunt, placitum Deo incensum sit hic creature laudis oratio.

Peccata igitur et uitia, o Iudei, summopere fugite, uirtutes diligite, Iesum Christum uerum Deum et uerum hominem esse certissime credite, eiusque baptismum deuota mente per sancte Ecclesie ministros suscipite, ut non cum incredulis uobis contingat perire, sed cum fideli populo Christiano ad uestrarum salutem animarum possitis pertingere. Quid ergo dicitis, o Iudei? quid ad hec respondetis, uel quid obiicits?



§ XXu.---

Ex libri Exodi dictis Christum ad mundi redemptionem uenturum, fideles suos proprio sanguine a peccatis loturum prenuntiat. Sic et Ieremias  ex intimo pectore suspiria trahens Iudeos patrum iniquitates portare ait. Denique inquirit quonam pacto filius iniquitatem patrum portat. Subdit, quonam modo Deus in filios parentum iniquitates; et quare paruuli a demonibus obsidentur; et cur usque ad tertiam et quartam generationem puniuntur. Ex Dauidis dictis Christum uerum Deum declarat. Preterea Aaron indumenta Christum uirginis filium, eiusque Ecclesiam, et sacerdotum uirtutes presignant. Ultra id, etsi in Leuitico in diuersitate animalium uictimas fieri sit preceptum, ad humani generis redemptionem minime sufficiunt; sed solum Christi figuram gerebant, in qua uictima peccatorum remissio fieri debet; atque in  diuersis figurabatur uere Christianum diuersa offerre debere. Ambrosii dictis nec ueteris testamenti holocaustomata, sicut nec puri hominis hostia erat sufficiens pro hominis redemptione oblatio: solus Christus uera et sufficiens fuit et ad decreti delendum chirographum ex Pauli sententia. Christi morte regni aditus est patefactus. Querit simul et soluit, an humani generis Redemptor sanguine suo a diabolo et peccato liberauerit, et an diabolus aliquod noxium in Christo repererit, ut per suos ministros eum cruci affigeret. Subdit Christum mortalem hominem factum ad diaboli uictoriam; et quare non per angelum, non per nouum hominem, non per prophetam nec patriarcham, sed per unigenitum Filium suum mundum eripere uoluit, cuius uictoriam ignis sacrificia in odorem suauitatis concremans, et Christi passionem Abel prefigurabat.

uellem nosse cuius uoluntatis uel fidei estis;  utrum scilicet Iesum Christum iam uerum Deum et uerum hominem esse credatis, an adhuc de illius diuinitate in aliquo dubitetis. Hec est uestra responsio simul et oppositio. Dicitis enim quod nullatenus Iesum Christum uerum Deum esse potestis credere, nec mundum ueraciter redemisse, nec in sanguine suo populum in se credentem a peccatis lauisse. Subsequenter etiam dicitis in tota illum ueteris testamenti serie, quod in sanguine suo mundum redempturus esset, nunquam prefiguratum fuisse. Nos autem uobis econtra respondentes dicimus, indubitanter uerum Deum illum uerumque hominem esse, et quod mundum redempturus esset, ab exordio mundi figuris et enigmatibus, atque in ueteris testamenti libris pluribusque in locis prefiguratum  fuisse. Ut ergo uos in uestra obiectione mentitos esse aperte comprobemus, sicut iam superius multoties comprobauimus, libri Exodi testimonium in medium proferamus. Ait enim:

Aedificauit Moyses altare ad radices montis Sinai et duodecim titulos per duodecim tribus Isrel. Misitque iuuenes de filiis Isrel, et obtulerunt holocausta, immolaueruntque uictimas pacificas Domino et uitulos. Tulit itaque Moyses dimidiam partem sanguinis, et misit in crateras; partem autem residuam fudit super altare. Assumensque uolumen federis legit, audiente populo. Qui dixerunt: Omnia quecunque precepit Dominus faciemus, et erimus obedientes. Ille uero sumptum sanguinem respersit in populum, et ait: Hic est sanguis federis, quod pepigit Dominus uobiscum  super cunctis sermonibus his   Sanguis ergo ille, quo Moyses populum aspergit et purificat, et tabernaculum atque omnia que in eo erant, dicens: Sanguis is sanguis testamenti est; euidenter Domini nostri Iesu Christi sanguinem predicare monstratur, quo omnium credentium corda purgantur, quo sancte Ecclesie fides signatur et propagatur, quo omnis populus, id est omne opus tabernaculi, scilicet totius Ecclesie conuentus, sanctificatur, dicente Domino suis discipulis: Hic est sanguis meus noui testamenti, qui pro multis effundetur in remissionem peccatorum ,  ad implendam scilicet ueritatem, que Moysi fuerat ostensa in paschali agno.

Notandum quia in hoc quod Moyses ad radices montis altare edificauit, et super illud Deo holocaustum obtulit, Dei et hominis Iesu Christi figuram tenuit. Ipse quippe Deus et homo iehsu Christus quasi ad radices montis altare Deo Patri edificauit, cum de eiusdem sui Patris sinu descendens, ex intemerata uirgine humanum corpus sine peccato assumpsit. In hoc altari hostias pacificas obtulit; quia seipsum in odorem suauitatis pro mundi redemptione offerens, humanum genus Deo Patri reconciliauit. Moyses quoque sanguine ueteris testamenti populum et tabernaculum atque omnia que in eo erant purificauit; Christus uero sanctam Ecclesiam  omnesque eius filios proprio sue passionis sanguine quotidie a peccatis purgat, et ne in hac peregrinationis uia deficiant, assidue reficit, quem noui testamenti sanguinem appellauit.

Quid apertius, quid lucidius, quidue clarius de Christo audire poteratis, o inimici ueritatis Iudei? indubitanter utique illum, ut cernitis, liber Exodus ad redemptionem mundi uenturum, et fideles suos proprio sanguine a peccatis loturum prenuntiat, uosque in uestra oppositione, qui illum nec prefiguratum fuisse, nec mundum redimere posse dicitis, falsos testes esse aperte demonstrat. uetus testamentum uerum Deum illum et uerum esse hominem figuris et enigmatibus ac prophetarum uaticiniis, predixit; et uos qui illum obstinata mente  negatis in uestris assertionibus mentitos esse aperte conuincit. Obstinatio quippe que ad non credendum patrum uestrorum corda indurauit, ipsa oculos mentis uestre, ne eterni solis lumen, quod Christus est, uidere possitis, obcecauit. Patres uestri sine causa crucifixerunt Christum; et uos per longam huius mundi seruitutem sustinetis peccata eorum. Ipsi causa inuidie crucifixerunt Christum in lege sibi promissum, atque a Deo Patre pro illorum salute specialiter missum; et uos per huius mundi longa exsilia toleratis scelera grauissima ab eis commissa.

Quod Ieremias propheta in spiritu cernens nimiumque uestre infelicitati condolens, et de futuro quasi de iam preterito loquens, ex intimo pectore  suspiria trahens dicebat: Patres nostri peccauerunt, et non sunt; et nos iniquitates eorum portauimus . Quare, o increduli et subuersores Iudei, patrum uestrorum iniquitates portatis nisi quia illorum incredulitatis et malitie imitatores estis? Quanquam ipsi Christum Redemptorem mundi sine causa crucifixerunt; tamen si uos in eum fideliter credideritis, si illius baptismum deuota mente susceperitis, si illum in ueritate confessi fueritis, propter patrum uestrorum iniquitates minime peribitis. Si autem prauas illorum actiones imitati fueritis, et uestre incredulitatis peccata, et illorum iniquitates  portabitis, testante Moyse, qui Dominum suppliciter inuocans, ait:

Dominator Domine, Deus misericors et clemens, patiens et multe miserationis, ac uerus, qui custodis misericordiam in millia; qui aufers iniquitatem et scelera atque peccata, nullusque apud te per se innocens est; qui reddis iniquitates patrum filiis, ac nepotibus in tertiam et quartam progeniem . Cum Dominus per Ezechielem dicat: Quid est quod inter uos parabolam uertitis in prouerbium istud in terra Isrel dicentes: Patres nostri comederunt uuam acerbam, et dentes filiorum obstupescunt? uiuo ego, dicit Dominus Deus, si fuerit ultra parabola hec in prouerbium in Isrel. Ut anima patris, ita et anima filii mea est. Anima que peccauerit, ipsa  morietur. Filius non portabit iniquitatem patris, et pater non portabit iniquitatem filii . Quid est ergo quod nunc per Moysen dicitur: Qui reddes iniquitates patrum filiis ac nepotibus usque in tertiam et quartam progeniem? 

»Sed in utraque sententia dissimilis sensus inuenitur, et auditoris animus, ut discretionis uiam subtiliter requirat, instruitur. Peccatum quippe originale, ut ait B. Gregorius, a parentibus trahimus et nisi per gratiam baptismatis  sol uamur, parentum peccata portamus; quia unum adhuc uidelicet cum illis sumus. Reddit ergo Deus iniquitatem patrum in filiis, dum pro culpa parentis ex originali peccato anima polluitur prolis. Et  rursum non reddit parentum iniquitatem in filiis, quia cum ab originali culpa per baptismum liberamur, non iam parentum culpas, sed quas ipsi commisimus, habemus. Quod tamen intelligi et aliter potest; quia quisquis praui parentis iniquitatem imitatur, ex eius delicto reus constringitur; quisquis autem parentis iniquitatem non imitatur, nequaquam illius delicto grauatur. Unde fit ut iniquus filius iniqui patris, non solum que addidit, sed etiam peccata illius persoluat, cum uiis  patris, quibus iratum Dominum non ignorat, et suam adhuc malitiam adiungere non formidat. Et iustum utique est, ut qui sub districto iudice uias parentis iniqui non timet imitari, cogatur etiam in uita presenti culpas parentis iniqui persoluere,  unde et illic dictum est: Ut anima patris, ita et anima filii mea est. Et iterum: Anima que peccauerit ipsa morietur; quia uidelicet in carne nonnunquam filii ex patris peccato perimuntur.« Quid enim est quod paruuli filii plerumque a demonibus arripiuntur? B. Gregorius  magne in Christi Ecclesia reuerentie accedat, et predictam nobis questionem dignanter soluat. »Quid est, inquit, quod paruuli filii nonnunquam a demonibus uexantur, nisi quod caro filii ex patris pena muletatur? In semetipso enim percutitur pater iniquus, et percussionis uim sentire contemnit. Plerumque percutitur in filiis, ut acrius uratur; et dolor carnis filiorum  patri redditur, quatenus filiorum pena mens patris iniqua puniatur. Cum uero non paruuli, sed iam prouectiores filii ex parentum culpa feriuntur, quid aliud datur intelligi, nisi quod illorum penas luunt, quorum facta secuti sunt? Unde et recte dicitur: Usque ad tertiam et quartam progeniem. Quia enim usque in tertiam et quartam progeniem, eam quam imitantur filii, uitam parentum possunt uidere, usque ad eos ultio extenditur, qui uiderunt quod male sequerentur.«

Nolite ergo infidelium patrum uestrorum prauitates imitari, sed estote imitatores Dei et hominis Iesu Christi, et ambulate in eius dilectione, quia dilectio est plenitudo legis , sicut ipse dilexit omnes nos, et tradidit semetipsum pro nobis,  oblationem et hostiam Deo Patri in odorem suauitatis . Si enim, ut dictum est, incredulitatem et iniquitates patrum uestrorum secuti fueritis, absque dubio cum eis peribitis. Si autem Iesum Christum uerum Deum et uerum hominem esse credideritis, eiusque baptismum deuota mente susceperitis, per ipsum, qui uerus sacerdos est, Deo Patri pie conuersationis hostias offerre, et ad uestrarum animarum salutem potestis pertingere.

Ad hec nobis respondentes dicitis, o Iudei, quod Iesum Christum uerum Deum esse, et a Deo Patre sacerdotalem dignitatem accepisse nequaquam potestis credere, nec per illum bone conuersationis  spiritales hostias uultis offerre; quia ut sacerdos futurus existeret, in toto ueteri testamento prefiguratum fuisse, nunquam uos dicitis inuenire potuisse. Subsequenter etiam dicitis, quod idcirco nos illum regem et sacerdotem uocamus, quia eum ualde diligimus, et uerum Deum esse credimus.

Nos uero huiusmodi uobis, o Iudei, e diuerso respondemus, quod iehsu Christus uerus Deus est ex Deo Patre ante omnia ineffabiliter genitus; et uerus homo ex incorrupta uirgine in tempore natus. Est etiam uerus rex, quem Deus Pater super omnia opera manuum suarum constituit, ipso testante, qui de seipso per Psalmistam sic ait: Ego autem constitutus sum rex ab eo super Sion montem  sanctum eius , id est super sanctam Ecclesiam. De quo iterum Psalmographus Deo Patri loquitur, dicens: Gloria et honore coronasti eum; et constituisti eum super opera manuum tuarum . Ipsum etiam Deus Pater summum sacerdotem constituit, per quem sibi humanum genus reconciliauit. Cui Dauid propheta in psalmis loquitur, dicens: Tu es sacerdos in eternum secundum ordinem Melchisedech . Ad nostre itaque fidei ueritatem ex omni parte roborandam, et uestre infidelitatis omnino perfidiam confutandam, o Iudei, libri Exodi historiam in medium proferamus, eamque diligenter omnes simul audiamus; et qualiter  ipsum Dei uirginisque Filium, eiusque Ecclesiam Aaron sacerdos indutus sacris uestibus prefigurauerit, attentius inspiciamus.

Locutus est ergo Dominus ad Moysen, dicens: Facies uestem sanctam fratri tuo in gloriam et decorem, rationale uidelicet et superhumerale, tunicam et lineam strictam, cidarim, baltheum , etc.  . Sacerdos itaque Aaron, ut supradictum est, Christum significabat, cui dicitur: Tu es sacerdos in eternum secundum ordinem Melchisedech . uestis autem sacerdotalis sanctam Ecclesiam prefigurabat, que uere Christi uestis est, de qua sic ait Apostolus: Ideo passus est Christus, ut exhiberet ipse sibi gloriosam Ecclesiam non habentem maculam neque rugam . Omnes quippe  fideles uestimenta Christi sunt, Isaia testante, qui eidem Deo et homini Iesu Christo ait: Omnibus his uelut ornamento uestieris . Quatuor autem colores, scilicet hyacinthus, purpura, coccusque bis tinctus et byssus; ex quibus uestis eius texitur, meritorum diuersitates sunt, que intra sanctam Ecclesiam in Christi corpore, quod est congregatio fidelium, rutilant. Phoderem autem illam, id est sacerdotalem lineam, Incarnationem  Christi accipimus, que de terra est, et significatur in pedibus: linum enim de terra oritur. Cidarim super caput eius et auream laminam, splendorem diuinitatis intelligimus, ut unus atque idem secundum hominem phodere, secundum Deum uero cidari ornetur. Femoralia autem illa, quibus  Aaron sacerdos induebatur, castitatem corporis Christi et integritatem premonstrabat. Cingulum uero illud, quo sacerdotale pectus astringebatur, choros sanctorum eorumque concordiam presignabat. Hec uestis tota hyacinthina erat; hyacinthus quippe eris colore resplendet. Hoc uidelicet designans, ut omnis Ecclesia que sursum sunt sapiat, et tota ad amorem ecclesiastice religionis surgat. Mala autem punica in inferioribus posita, eiusdem Ecclesie unitatem declarant. Nam, sicut in malo punico, uno exterius cortice multa interius grana muniuntur, sic innumeros sancte Ecclesie populos unitas fidei contegit, quos interius diuersitas meritorum tenet. Tintinnabula autem inter malogranata  consonantia prophete intelliguntur, et doctores sancti in medio Ecclesie collocati, quorum lingua doctrina scientie resonans tangit utrasque acies tintinnabuli, id est partes Legis et Euangelii. Hec autem tintinnabula in extremo uestimenti sunt posita, idcirco ut de fine mundi et de uita futura disputantes, nunquam sileant. Superhumerale autem, id est pallium, potestatem et regnum Saluatoris insinuat, sicut de illo Isaias ait: Factus est principatus super humerum eius . Duo quoque lapides onychini in superhumerali a dextra et a sinistra positi, duos populos significabant; gentilem scilicet dextrum, et Iudaicum sinistrum, habentes  in se sculpta nomina duodecim patriarcharum, ad imitandum scilicet exemplum uite sanctorum apostolorum. Alii eosdem duos lapides duo testamenta dixerunt; siue litteram et spiritum: in quibus plenissime Legis et Euangelii uniuersa mysteria continentur; in dextra uidelicet, spiritus qui uiuificat fideles; in sinistra uero, littera que occidit transgressores. Rationale autem sacerdotis pectori superpositum, et quaterno lapidum ordine distinctum, sermonem figurabat euangelicum, qui quadruplicato ordine ueritatem nobis fidei et doctrinam sanctissime Trinitatis exposuit, cui conuenit in gemmis apostolicus sermo, tam uirtute quam numero. Hoc autem rationale duplex est, quia euangelice doctrine scientia aperta est et abscondita,  simplex et mystica.

Item idem sacerdos noster iehsu Christus non incongrue significatur in membris suis, et maxime in pontifice qui commoratur in sanctis, et offert uictimas pro populo, carnes immaculati Agni sacro ore conficiens. Primo enim, quod in Aaron pectore rationale iudicii uittis ligantibus imprimitur, significat, ut sacerdotale cor nunquam cogitationes fluxe possideant, sed ratio sola constringat. In quo etiam rationali uigilanter adiungitur, ut duodecim patriarcharum nomina ascribantur. Ascriptos etenim sanctos patres semper in pectore ferre debet, quorum exempla imitari non cesset. Recte quippe utroque humero sacerdos uelamine astringitur superhumeralis, uidelicet ut contra aduersa  et prospera uirtutum semper ornamentis muniatur. Nam et in hoc quod superhumerale ex auro et hyacintho, purpura et bis tincto cocco, ac retorta bysso fieri precipitur, quanta sacerdos uirtutum diuersitate florere debeat, demonstratur. In sacerdotis quippe habitu aurum fulget, dum intellectus sapientia emicat. Cui hyacinthus, qui erio colore resplendet, adiungitur, scilicet ut in omne quod tractat, ad amorem celestium surgat. Huic admiscetur regalis purpura, ut suggestiones demonum ueluti ex potestate regia comprimat. Coccus quoque bis tinctus ipsi superhumerali adiungitur, ut ante interni iudicis oculos omnia uirtutum bona opera ex caritate docerentur: que caritas, quia  intellectum in Dei et proximi dilectione pendet, quasi ex duplici iunctura refulget. Cui bis tincto cocco torta byssus adiungitur. De terra enim byssus nitenti specie oritur, per quod candens decor munditie, et corporalis castitas designatur: que uidelicet et torta pulchritudini superhumeralis innectitur, quia tunc castimonia ad perfectum munditie candorem ducitur, cum per abstinentiam corpus affligitur. Siquidem et balteo precingitur, per quod renum incentiua et luxurie motus restringuntur.

Tabernaculum autem sacerdos ingrediens, in tunica tintinnabulis ambitur, uidelicet ut uocem predicationis  habeat, ne superni inspectoris iudicium ex silentio offendat. Mala quoque punica in tintinnabulis coniunguntur, scilicet ut per sacerdotis doctrinam fidei unitas signetur. Quod autem in prima parte tabernaculi quotidie sacerdos ad immolandas hostias intrabat, instantia nobis quotidiana precipitur, ut ab hoc loco, ubi populus Dei enutritur et spiritaliter reficitur, uocibus celestibus nunquam abscedamus, sed quotidie confessionis et laudis spiritale sacrificium, id est humilitatem animarum nostrarum et contriti cordis lacrymas, que sunt uere hostie, Deo offeramus. Unde scriptum est: Sacrificium Deo spiritus contribulatus; cor contritum et humiliatum , etc. Illud autem quod semel in anno pontifex relicto populo  ingrediebatur in Sancta sanctorum, ubi erat propitiatorium, significabat summum pontificem Dominum nostrum Iesum Christum, qui in carne positus per totum annum erat cum populo; annum uero illum de quo ipse dixit: Euangelizare pauperibus misit me; et uocare annum Domini acceptum et diem propitiationis . Iste ergo uerus pontifex noster semel in anno isto, hoc est in die propitiationis, intrauit Sancta sanctorum, id est completa dispensatione nostre redemptionis penetrauit celos, intrans ad Deum Patrem qui eum misit, ut illum humano generi propitium faciat, et secundum humanitatem pro omnibus in se credentibus exoret.

Unde B. Paulus ad Hebreos loquens, ait: iehsu  eo quod maneat in eternum, sempiternum habet sacerdotium. Unde et saluare in perpetuum potest, accedens per semetipsum ad Deum: semper uiuens ad interpellandum pro nobis . Hinc etiam B. Ioannes euangelista ait: Si quis peccauerit, aduocatum habemus apud Patrem, Iesum Christum iustum; et ipse est propitiatio pro peccatis nostris .

Satis euidenter ostensum est, o Iudei, Iesum Christum in sacerdotio Aaron prefiguratum fuisse, et a Deo Patre, secundum quod homo est, summum sancte Ecclesie pontificem constitutum esse. Per ipsum enim Deus Pater omnia ex nichilo creauit, humanum genus de potestate diaboli redemit: ipsum  post uictoriosissime passionis et resurrectionis triumphum summa gloria et honore coronauit, et in dextera sua exaltauit. Cum ergo Exodus liber illum prefiguratum fuisse ostendit, uos qui illum pertinaciter negatis, in uestra obiectione mentitos esse aperte conuincit. Ipse utique est humani generis piissimus Redemptor, ipse Dei et hominum uerus mediator, ipse fortissimus antiqui hostis expugnator, ipse est in se sperantium omnipotentissimus conseruator. Ipse de Dei Patris sinu descendens nostre carnis substantiam ex incorrupta uirgine suscepit, et pro humani generis redemptione misericorditer in ara crucis seipsum Deo  Patri odorem suauitatis acceptabile sacrificium obtulit. Hoc loco respondentes nobis obiicitis, o Iudei, quod nunquam Deus hominem pro peccato populi offerri iussit; sed uitulos, arietes et hircos pro emundatione delictorum immolari precepit. Ad hec nos e diuerso uobis huiusmodi respondemus, quod ille carnales ueteris testamenti hostie ad liberandum humanum genus a reatu preuaricationis non sufficiebant, quod hec sola et immaculata, scilicet Deus et homo iehsu Christus, semel se Deo Patri pro humani generis redemptione offerendo potuit; quia sine uirili complexu in uirgine conceptus, sine ullo contagio natus, et sine peccato inter homines conuersatus fuit ; et quia non pro suis sed pro totius mundi peccatis  in cruce sanguinem suum dedit. Illa quippe carnalia ueteris institutionis sacrificia, ut dictum est, humanum genus redimere non poterant, sed tantum huius uerissime et sufficientissime hostie, scilicet Iesu Christi Domini nostri, figuram gerebant.

 Libri itaque Leuitici historiam, si placet, in medium proferamus, et diuersitates hostiarum, quarum typus imaginem passionis Christi preferebat, diligenter attendamus. Nam postquam ipse Deus et homo iehsu Christus pro mundi redemptione Deo Patri oblatus est, omnes ille hostie cessauerunt, que in typo uel in umbra eiusdem Redemptoris precesserant, prefigurantes illud sacrificium, quod idem unus et uerus sacerdos in  odorem suauitatis obtulit, id est seipsum. Cuius sacrificii promissiuas figuras in uictimis animalium celebrare antea oportebat, pro emundatione future carnis et sanguinis: per quam unam uictimam fieret remissio peccatorum. Ipse enim mediator Dei et hominum in uitulo propter uirtutem crucis offerebatur; ipse in agno propter innocentiam; in ariete propter principatum; in hirco propter similitudinem carnis peccati, ut de peccato damnaret peccatum in carne ; in turture et columba propter Deum; quia mediator Dei et hominum in duarum substantiarum coniunctione futurus erat. Porro similaginis conspersio sanctam omnium credentium matrem Ecclesiam per aquam  baptismatis collectam, que Christi corpus est, perspicue demonstrabat.

Nos autem moraliter munus Deo offerimus uitulum, cum carnis superbiam uincimus. Agnum, cum irrationabiles atque insipientes motus ratione superamus; hedum, dum lasciuiam uitamus; columbam, dum simplicitatem mentis conseruamus; turturem, cum castitatem corporis custodimus; panes azymos, dum non in fermento malitie et nequitie, sed in azymis sinceritatis et ueritatis ambulamus .

Predicta ergo ueteris testamenti sacrificia, o Iudei, ad humanum genus redimendum, ut dictum  est, non sufficiebant; sed illum prefigurabant, qui seipsum pro totius mundi salute Deo Patri in ara crucis oblaturus erat  . Per piissimam ergo mortem, crucem et resurrectionem suam acquisiuit nobis indignis peccatoribus aditum paradisi, redemptionem a peccato, libertatem a pena et a diabolo. Per mortem itaque et gloriosam ipsius resurrectionem adepti sumus redemptionem et filiorum glorie adoptionem . Ipse quippe moriendo factus est hostia sufficiens nostre liberationis, quod omnia ueteris testamenti holocaustomata implere minime potuerunt.

Moneo uos, o inimici ueritatis Iudei, ut diligenter audiatis nostre reparationis dispensationem, ut de transacta uestre infidelitatis perfidia ad penitentiam  compuncti, Iesum Christum uerum Deum et uerum hominem atque humani generis piissimum credatis esse Redemptorem. Beatum igitur Ambrosium, Iudeorum, paganorum, atque hereticorum inuincibilem expugnatorem in medium introducamus, et quidquid nobis de redemptionis nostre articulis dixerit, libenter audiamus.

»Decreuerat, inquit  , Deus in mysterio propter primi hominis peccatum non intromitti hominem in paradisum, id est ad Dei contemplationem non admitti, nisi in uno homine Christo, qui uerus Deus est et uerus homo, tanta existeret humilitas, que omnibus suis sufficere posset; sicut in primo homine tanta fuit superbia, que omnibus suis nocuit. Non est autem inuentus inter homines aliquis,  qui id posset implere, nisi Leo de tribu Iuda, qui aperuit librum et soluit signacula eius implendo in se omnem iustitiam , id est consummatissimam humilitatem, qua maior esse non potest. Nam alii homines debitores erant, et uix unicuique sua uirtus sufficiebat, suaque humilitas. Nullus ergo eorum hostiam poterat offerre sufficientem nostre reconciliationi. Christus uero sufficiens et perfecta fuit hostia, qui multo amplius est humiliatus amaritudinem mortis gustando, quam ille Adam superbiit per esum uetiti ligni noxia delectatione perfruendo. Si ergo illius superbia olim exstitit ruina, ipsum de paradiso emittens foras, aliisque claudens ianuam; multo magis Christi humilitas, qua  mortem gustauit, ingressum regni celestis omnibus suis, impleto Dei decreto, aperire ualuit atque decreti delere chirographum. Ut enim ait B. Ambrosius in III Sententiis: Tantum fuit peccatum nostrum, ut saluari non possemus, nisi iehsu Christus pro nobis debitoribus mortis pie humiliterque moreretur; sed sic dignos nos fecit testamenti et promisse hereditatis. Quod non ita est intelligendum, quasi non alio modo nos saluare potuerit, quam per mortem suam; sed quod per aliam hostiam non potuit aperiri nobis regni celestis aditus et fieri salus, nisi per mortem Unigeniti: cuius  tanta fuit, ut dictum est, humilitas et patientia, ut eius merito pateret credentibus in eum regni aditus.«

Moneo uos, o Iudei, ut diligenter audiatis et attentius animo recondatis ea que de beneficiis a Deo Patre per Iesum Christum nobis collatis referuntur a sanctis ueteris et noui testamenti doctoribus. Magna quippe in morte eiusdem mediatoris Dei et hominum Iesu Christi nobis sunt prestita; uidelicet ut liceat nobis redire in patriam, sicut olim in morte summi pontificis his qui ad ciuitatem refugii confugerant, secure ad propria remeare licebat . Ecce aliquatenus ostensum est, o duri et tardi corde ad credendum Iudei, qualiter per mortem Christi aditus regni sit nobis  paratus.

Hoc loco questionem mouentes nos interrogatis, scire cupientes quomodo humanum genus per mortem Iesu Christi Domini nostri a diabolo, et a peccato, et a pena peccati potuerit redimi. Nos autem de infidelitatis uestre pertinacia nimium dolentes, et animarum uestrarum salutem optantes, ad interrogata huiusmodi respondemus uobis. Per piissimam utique passionem et gloriosissimam resurrectionem suam, ut dictum est, iehsu Christus fideles suos a diabolo, et a peccato, et a pena eripuit, eisque celestis regni aditum aperuit. Et ut uera esse que dicimus, o increduli et subuersores Iudei, omnino non dubitetis, B. Paulum contribulem uestrum ad pedes Gamalielis optimatis uestri  nutritum, sed in errore uestro non relictum, in medium introducamus, et ab eo supradicte questionis uestre diligenter ueritatem audiamus. Nescitis, inquit, quoniam cui exhibetis uos seruos ad obediendum, serui estis cui obedistis, siue peccati in mortem, siue obeditionis ad iustitiam? Gratias autem Deo quod fuistis serui peccati; liberati autem a peccato serui facti estis iustitie . Ut etiam de nostra redemptione nos certiores redderet, iterum subiungens, ait: Cum adhuc peccatores essemus, pro nobis mortuus est. Multo magis ergo iustificati nunc in sanguine ipsius, salui erimus ab ira per ipsum .  In eo ergo quod per ipsius sanguinem sumus iustificati, id est a peccatis soluti, a  diabolo sumus liberati, qui nos uinculis peccatorum astrictos tenebat.

Forte queritis, o Iudei, quomodo a peccato et a diabolo per mortem Christi soluti sumus. Sed si hoc dicitis uel nosse uultis, scitote quia, ut ait Paulus apostolus, per mortem eius commendatur nobis caritas Dei , id est apparet eximia et commendabilis caritas Dei erga nos in hoc, quod Filium suum tradidit in mortem pro nobis peccatoribus  . Exhibita autem tante dilectionis erga nos arrha, sed  et nos mouemur accendimurque ad diligendum Deum, qui pro nobis tanta fecit;  et per hoc iustificamur, id est soluti a peccatis iusti efficimur. Mors igitur Christi nos iustificat, dum per eam caritas Christi excitatur in cordibus nostris. Dicimur quoque et aliter per mortem Christi iustificari, quia per fidem mortis eius a peccatis mundamur. Unde Apostolus ait: Iustitia Dei est per fidem Iesu Christi omni credenti . Et iterum: Quem proposuit Deus propitiatorem per fidem in sanguine ipsius , id est per fidem passionis eius, ut olim aspicientes in serpentem eneum in ligno erectum a morsibus serpentium sanabantur . Si ergo recte fidei intuitu in illum respicimus, qui pro nobis pependit in ligno, continuo a uinculis diaboli soluimur, id est a peccatis; et ita a diabolo liberamur, ut nec etiam  post hanc uitam in nobis inueniat quod puniat. Morte quippe sua iehsu Christus  uno uerissimo sacrificio quidquid culparum erat, unde nos diabolus ad luenda supplicia detinebat, Christus exstinxit, ut in hac uita tentando nobis non preualeat. Licet enim nos post mortem Christi tentet, quibus modis ante tentabat, tamen, ut ait B. Augustinus, uincere nos non potest, sicut ante uincebat. Nam Petrus, qui ante mortem Christi uoce ancille territus negauit , post mortem ante reges et presides ductus non cessit . Quare? Quia fortior, id est Christus, ueniens in domum fortis, id est in corda nostra, ubi diabolus habitabat, alligauit fortem ; a seductione  scilicet fidelium compescuit illum; ut tentationem, que adhuc ei permittitur, non sequatur seductio.

Itaque in Christi sanguine, qui soluit que non rapuit, o Iudei, redempti sumus a peccato, et per hoc a diabolo. Nam, ut ait B. Augustinus, fidei catholice defensor fidelissimus, in ipso uincuntur inimice nobis inuisibiles potestates, ubi uincuntur inuisibiles cupiditates. Fuso enim sanguine sine culpa omnium culparum chirographa, id est debita, deleta sunt, quibus debitores qui in eum credunt, a diabolo ante tenebantur. De quo sanguine ipse mediator Dei et hominum iehsu Christus pridie quam pateretur, discipulis suis, imo omnibus tam presentibus, quam futuri temporis in se fideliter credentibus, dicebat: Sanguis meus, qui ueraciter  noui et eterni testamenti est, pro uobis et pro multis effundetur in remissionem peccatorum . Per sanguinem ergo suum Redemptor humani generis nos liberauit a peccato et a diabolo. Per dilectissimum igitur Filium suum Deus Pater nos misericorditer redemit, in quo princeps huius mundi, scilicet diabolus, nichil suum inuenit.

Queritis, o Iudei, si aliquid diabolus in Christo reperit, quia illum per suos ministros tam crudeliter cruci affixit. Ad hec uobis respondentes dicimus, quod diabolus nichil in Christo ut moreretur inuenit, sed pro uoluntate Patris mori uoluit, non habens mortis causam de peccato, sed pro obedientia  et pro iustitia mortem gustauit, per quam nos redemit a seruitute diaboli. Incideramus enim in principem huius seculi, qui seduxit Adam et seruum suum fecit, cepitque nos quasi uernaculos possidere; sed uenit Redemptor, et uictus est deceptor.

Moneo uos, o Iudei, ut diligenter audiatis, et audita attentius animo recondatis, que Redemptor noster iehsu Christus humani generis captiuatori nostro fecit. Tetendit ei muscipulam, scilicet crucem suam, et posuit in ea quasi escam sanguinem suum. Ille autem, qui reuera homicida fuit ab initio, et in ueritate non stetit , sanguinem Christi per ministros sue malignitatis subditos crudeliter fudit, per quem a nobis debitoribus recessit.  Christus quippe pro nobis ad hoc sanguinem suum dedit, et sese a Pilato atque a ceteris diaboli satellitibus occidi permisit, ut peccata nostra deleret, nosque ab eiusdem antiqui hostis potestate redimeret. Unde ergo diabolus captiuum tenebat humanum genus, deletum est sanguine Redemptoris. Non enim astrictos tenebat nos, nisi uinculis peccatorum nostrorum. Iste erant catene captiuorum. uenit ergo mediator Dei et hominum iehsu Christus, et alligauit fortem uinculis passionis sue; intrauit in domum eius, id est in corda eorum ubi ipse habitabat; et uasa eius, scilicet nos, eripuit, que ille impleuerat sua amaritudine. Deus autem et homo iehsu Christus uasa illius eripiens, et sua  nos faciens, euacuauit mentes nostras amaritudine et repleuit sui amoris dulcedine, per mortem suam a peccatis redimens, et adoptionem filiorum nobis largiens  . Factus est igitur homo mortalis, ut moriendo diabolum uinceret. Nisi enim homo esset qui diabolum uinceret, non iuste sed uiolenter homo ei auferri uideretur, qui se illi sponte subiecit. Sed si eum homo uicit, iure manifesto diabolus hominem perdidit; et ut homo uincat, necesse est ut Deus in eo sit, id est ut Deus sit homo, qui hominem a peccatis immunem faciat.

Forte queritis, o Iudei, dicentes: Cum omnipotenti Deo multa ad redimendum humanum genus suppeterent, quare unigenitum Filium suum ex incorrupta uirgine carnem suscipere, et antiquum  hostem per illum expugnare ac de ipsius imperio mundum eripere uoluit? Quare Deus Pater, sicut uos Christiani asseritis, dilectissimum Filium sibique ceternum, ut primum hominem per crucem redimeret, de celis misit, et non potius illum per angelum siue per archangelum de diaboli seruitute eripuit? Ad hec nos e diuerso respondemus; quia, si Deus angelum ad redemptionem hominis misisset, tunc homo angeli seruus esset. Et aliud oberat; angelus uidelicet in sua natura ad redimendum hominem inualidus erat. Si autem homo fieret, minus posset. Forte etiam, o Iudei, interrogando dicitis: Quare Deus alium hominem de terra non creauit,  et pro perdito illum misit? Ad hec nos econtra respondemus; quia, si nouum hominem Deus creasset, illumque ad humani generis redemptionem misisset, tunc ad genus Ade redemptio non pertineret: de suo enim genere esse debuit, qui pro illo Deo satisfaceret. Si etiam queritis, o perfidi Iudei, quare Deus ad redemptionem mundi non patriarcham aut prophetam misit? Respondemus, quia patriarche et prophete in peccatis concepti et nati erant, et ideo genus humanum redimere non poterant. Si enim per se homo esset, uel angelus humanam naturam susciperet, neuter mundum redimere posset; sed facile peccaret, cum utrumque, scilicet angelum et hominem constet a Dei contemplatione cecidisse. Homo quippe sic reparari  debuit, ut angelis equalis esset. Dei ergo Filius ideo hominem passibilem sine peccato ex uirgine matre assumpsit, in quo et mortem gustaret, quo celum nobis aperiret; et a seruitute diaboli, id est a peccato liberaret. Quia igitur angelus redimere hominem non debuit, et homo satisfacere Deo per se non potuit, Dei Filius per quem omnia facta sunt, ut et redemptio per eum fieret, hominem assumpsit, et duabus naturis factus est una persona, et in illa natura que  Deus erat, diabolum uicit; sicut ipse hominem uicerat, et omnibus predestinatis celum aperuit, et angelis cequauit, quod solus Deus facere potuit. In ea uero natura qua homo erat, per iniuriam quam pertulit, id est cum mortem indebitam subiit, mundum a  peccato soluit, quod solus homo facere debuit.

Est itaque Dominus noster iehsu Christus, o Iudei, uerus Deus et uerus homo, qui suo pretiosissimo sanguine mundum redemit, diabolum uicit, in se credentibus celum aperuit, atque ad sui Patris claritatem prospiciendam quotidie per seipsum intromittit. Quasi omnipotentissimus rex diabolum expugnauit, et ab eius tyrannide humanum genus eripuit; quasi uerus sacerdos seipsum Deo Patri in ara crucis propter peccata nostra, caritate illum cogente, in odorem suauitatis obtulit. Ipsum quippe uictoriosissimum regem ac piissimum sacerdotem Christum eiusque opera ignis ille prefigurabat, qui in ueteri testamento sacrificia Deo sacris altaribus  oblata in odorem suauitatis concremabat .

 Ignis ergo in altari sacrificium concremans significabat Christi uictoriam mortem absorbentem. In ipso autem Iudaico populo legalia sacrificia secundum tempus rite celebrabantur, cuius regnum et sacerdotium prophetia erat uenturi Regis et Sacerdotis, scilicet Christi, ad regendos et conseruandos fideles suos in omnibus gentibus, et introducendos eos in regnum celorum, et in secretarium angelorum ad uitam eternam. Hebreorum itaque sacrificia secundum legem, ut dictum est, rite celebrata, Christum uerum regem uerumque sacerdotem  in plenitudine temporis uenturum prefigurabant, gentiles uero non Deo sed demoniis immolabant. De quibus ait Apostolus: Que immolant gentes, non Deo sed demoniis immolant . Nolo uos, o rebelles et increduli Iudei, ignorare quod antiqua et prenuntiatiua res est immolatio sanguinis, futuram mediatoris Dei et hominis Iesu Christi passionem ab initio humani generis testificans. Hanc enim primus Abel obtulisse in sacris litteris inuenitur . Omnis igitur ueteris Testamenti sacra Scriptura Christum uerum Dei Patris et uerum hominis matris Filium esse, et ad redemptionem mundi uenisse predicat; et uos, qui illum obstinata mente negatis, falsos testes esse apertissime comprobat.



§ XXuI.---

Que multa in Isaac cum Rebecca desponsatione Genesis historia refert, mysteriis grauida agnoscit, et declarat: ac in eis presertim unionem spiritualem Christi cum Ecclesia ex Iudeis, et gentibus congregata. Eiusdem Ecclesie spiritualis generatio, ac doctrina, qua filios suos nutrit, in terra proferente herbam, et ligno faciente fructum ostenditur. Penitentiam necessariam, nec superstitiosam esse; quam Christus instituit; et sine qua nullus ueniam consequi potest. Triplex conuersionis genus, eiusque qualitates ex Isidoro. Penitentia in hac uita agenda est, cum post mortem non maneat correctioni locus. Rationabilis discretio, quam sal in sacrificiis adhiberi solitum significat, Iudeis necessaria est, quo Nouum Testamentum ueteri anteponant. Deo non tristitia, sed cum deuotione et hilaritate obsequendum.

Ipsum  ergo uerum Deum ac uerum hominem  esse, et ad sanctam, sibi Ecclesiam copulandam a Deo Patre de celis missum fuisse indubitanter credite.

Ad hec respondentes dicitis, o stulti et tardi corde ad credendum Iudei, quod nec Christum uerum Deum esse, nec ipsius Christi Ecclesiam a Deo institutam uel prefiguratam fuisse, nec eiusdem Ecclesie populum aliquatenus saluari posse, credere uultis. Subsequenter etiam assertiue opponitis, quod solum uetus Testamentum uos uelle recipere; Nouum autem et omnia que in eo a Christianis fiunt, pro nichilo haberi mentiendo asseritis. Predictis oppositionibus uestris, o Iudei, huiusmodi respondemus. uidelicet quod si uetus Testamentum  spiritaliter intelligitis, sicut intelligere debetis, in eo Christum a Deo Patre missum ad redemptionem mundi fuisse, sanctam Ecclesiam sibi coniunxisse, eamque nobiliter, imo nobilissime donis celestibus ditasse, sibique illam in sponsam adoptasse, inuenire potestis. Tale etiam priuilegium illi contulit, quod nisi infra  ipsam nemo saluari poterit.

Ad uestram itaque falsam assertionem omnino frustrandam, et catholice Ecclesie religionem, quam uos pro nichilo habetis, magis magisque confirmandam, libri Genesis historia in medium proferatur; et spiritaliter exposita, qualiter Christum  ad redemptionem mundi uenturum, sanctamque Ecclesiam sibi sociaturum prefigurauerit, diligenter inspiciamus. Ait ergo Abraham ad puerum suum prepositum domus sue: Pone manum tuam subter femur meum, ut adiurem te per Dominum celi et terre, ut non accipias uxorem filio meo Isaac de filiabus Chananeorum inter quos habito; sed ad terram et ad cognationem meam proficiscaris; et inde accipias uxorem filio meo Isaac .  Libet quedam de Abrahe et Isaac historia ad memoriam reducere, ut possimus in ipsis que secundum allegoriam intelligenda sunt, apertius aliquid demonstrare. Abraham ergo puerum uocat, eique precipit, ut subter femur eius manum ponat. Et, sicut habet antiqua translatio per Dominum  Domini  celi puerum iurare iussit, cui statim, ne Isaac filio suo uxorem de filiabus Cananeorum acciperet, sed ut ad eius cognationem pergeret, atque ut inde uxorem deduceret, precipit. Qui ita, ut imperatum fuerat, manum sub femore Abrahe posuit, eique iurauit, atque ex omnibus bonis domini sui tulit; in Mesopotamiam perrexit, illicque stans iuxta fontem, hec orando proposuit, quod puella cui diceret: Inclina hydriam tuam ut bibam; et illa responderit: Bibe, quin et camelis tuis potum tribuam; ipsa esset uxor domini sui Isaac. Protinus Rebecca egreditur, que puero aquam petenti respondit: Bibe, domine mi; et celeriter hydriam super ulnam deposuit, potumque dedit: quin etiam camelis aquam hausit et prebuit. Cui  puer Abrahe protinus inaures aureas appendentes siclos duos, et armillas pondere siclorum decem dedit. Que ab eodem puero requisita, et genus retulit, et quia in domo patris eius esset locus spatiosus ad manendum, et quod palearum ac feni plurimum haberet, indicauit. Cui Rebecce frater erat Laban nomine, qui festinus egressus est, et inaures atque armillas sororis uidens, intus puerum uocauit, eique paleas et fenum dedit; aquam ad lauandos pedes camelorum et uirorum, qui cum eo uenerant, prebuit; panem coram eis apposuit. Puer uero qui ab Abraham missus fuerat, comedere recusauit, nisi prius causam coniugii filio domini sui obtineret. Qui mox ut causam quam  querebat, obtinuit, prolatis uasis aureis et argenteis ac uestibus, munera Rebecce auxit, fratribus autem et matri dona obtulit. Rebecce autem et puellis eius ascensis camelis, ipsum Abrahe puerum secute sunt. Qui festinus ad Abraham dominum suum reuersus est. Eo autem tempore Isaac ambulabat per uiam que ducit ad puteum, cui nomen est uiuentis et uidentis. Habitabat enim in terra australi, et egressus fuerat ad meditandum in agro, inclinata iam die. Sed mox ut Rebecca Isaac uidit, de camelo descendit, et a puero inquisiuit  quis ille homo esset qui per agrum ueniret? Cui ille respondit: Ipse est dominus meus. At illa cito tulit pallium suum, seseque operuit. Quam Isaac in tabernaculum Sare matris sue introduxit, et uxorem accepit, atque in tantum dilexit, ut dolorem, qui ei ex morte matris acciderat, temperaret .

B. Gregorius  catholice fidei columna inflexibilis dignanter accedat, et predictam libri Exodi  historiam spiritaliter nobis exponat. »Quid est, inquit, quod Abraham puerum iubet sub femore suo manum ponere, et per Dominum celi iurare, nisi quod illius caro per illud membrum descensura erat, qui Abrahe filius esset ex humanitate, et Dei Patris ex diuinitate?« Moneo uos, o Iudei,  ut ea, que a B. Gregorio spiritaliter exponuntur, diligenter audiatis, et audita attentius animo recondatis ut, expulsa infidelitatis diuturna perfidia, Iesum Christum uerum Deum uerumque hominem esse, et a Deo Patre de celis ad humani generis redemptionem missum fuisse, sanctam Ecclesiam ex Iudeis et gentibus collectam sibi spiritaliter copulasse, indubitanter credatis. Nam predicta libri Genesis historia, que sanctorum patriarcharum, scilicet Abrahe et Isaac, et sapientis Rebecce carnalia facta referre uidetur, spiritaliter exposita de Christo eiusque Ecclesia apte intelligitur. Omnia enim, ut ait Apostolus, in figura contingebant illis . Quid ergo Abraham puero suo dixerit, audiamus.

 Pone, inquit, manum tuam sub femore meo, et iura per Deum celi. Ac si apertius diceretur: Tange Filium meum Christum, qui secundum humanitatem ex progenie mea ad coniungendam sibi sanctam Ecclesiam nasciturus est; et iura per eumdem Deum meum, qui ueram cum Deo Patre habet diuinitatem, et naturalem de uirgine matre assumet humanitatem. Unde nec super femur, sed sub femore manum ponere iubetur, quia ex illo femore ille descensurus erat, qui homo quidem, sed super omnes homines ueniret. Et dignum utique fuit, ut manum subter femur poneret, quia nulla caro unquam super illam carnem exstitit, quam in redemptione nostra sibi Dei Patris Unigenitus uniuit.

 Quid est etiam quod Abraham dilecto filio suo Isaac uxorem de filiabus Cananeorum ducere prohibet, nisi quod illi de quo scriptum est: Hic est Filius meus dilectus in quo mihi bene complacui , nulle reprobe anime coniunguntur? De cognatione autem seruus uxorem ducere precipitur, quia sola sancta electorum Ecclesia Unigenito Dei Patris Filio copulanda erat, quam ipse Unigenitus ex predestinatione iam et prescientia cognitam habebat. Quis uero est iste puer, qui ad ducendam uxorem mittitur, nisi prophetarum  ordo atque apostolorum, omniumque doctorum, qui dum uerbum predicationis bonis mentibus faciunt, ad unamquamque animam Unigenito Dei Filio coniungendam prouisores fiunt? Qui pergens, de bonis omnibus Domini sui secum detulit; quia in his, que de Domino doctores Ecclesie loquuntur, in semetipsis uirtutum diuitias ostendunt, ut tanto citius ad sequendum Deum populos pertrahant, quanto auditoribus suis in semetipsis monstrant ea que narrant. Puer autem ille iuxta fontem stetit, atque ex prefixa sententia, que puella eligenda esset, proposuit; quia predicatores sancti fluenta sacri eloquii considerant, atque ex ipsis colligunt, que uel quibus auditoribus predicationis sue uerba committant, ex quibus  certitudinis fiduciam assumant. Potum uero puer ille petiit, quia bonus predicator auditoris sui animam sitit. Sed sapiens Rebecca potum prebuit, quia sancta electorum Ecclesia predicatorum suorum desiderio ex uirtutibus sue fidei satisfacit. Que enim Deum quem audiuit confessa est, predicatori suo aquam refectionis obtulit, eiusque animum refrigerauit.

Et notandum quod astuta Rebecca hydriam ab humero in ulnas deposuit; quia illa Deo et ecclesiastico doctori est placita confessio, que a bono opere procedit. Sic certe sancta Ecclesia spiritaliter aquam prebuit; quia in eo quod credidit, uacua non remansit. Nam mox predicare studuit quod audiuit; et docendo, multos ex se predicatores  protulit. Aqua quippe in hydria est scientia predicationis in mensura; quia sancta Ecclesia studet non plus sapere, quam oportet sapere, sed sapere ad sobrietatem . Est igitur hydria aque in ulnis doctrina predicationis in opere. Que Rebecca non solum pueri comitibus, sed etiam camelis potum prebuit; quia sancta Ecclesia uerbum uite non solum prudentibus, sed etiam stultis predicat, iuxta Pauli uocem dicentis: Sapientibus et insipientibus debitor sum . uel certe aqua etiam iumentis datur, quando cura carnis, quomodo sit habenda, disponitur; scilicet ut ex uoluntate impendi non debeat, et tamen in necessitatibus non negetur, sicut scriptum est:  Curam carnis ne feceris in desideriis . Qui enim hanc in desideriis fieri prohibet, procul dubio in necessitatibus concedit, iuxta hoc quod rursum dicitur: Nemo carnem suam odio habuit; sed nutrit et fouet eam . Puer autem inaures et armillas Rebecce dedit; quia predicator quisque, et auditum sancte Ecclesie per obedientiam, et manus per bone operationis meritum exornat. Sed inaures duorum siclorum sunt, armille uero decem siclorum; quia prima uirtus obedientie in caritate est, que uidelicet caritas in duobus preceptis distinguitur, scilicet ut Deus et  proximus diligatur. Recta quippe operatio ex Decalogi completione perficitur, ut cum bona agi ceperint, mala iam nulla perpetrentur. Rebecca autem in domo patris sui locum spatiosum ad manendum prebuit, quia a priori iam populo naturalem legem sancta Ecclesia se scisse monstrauit, et predicationis uerba in amplo caritatis gremio suscepit. Doctorum enim spatiosus est locus ad manendum, dum in auditoris corde latitudo bonitatis quiescit. Unde et quibusdam, ut reor, per Paulum dicitur: Cauete.  Nos neminem lesimus, neminem corrumpimus. Non angustiamini in uobis . Angustiamini autem in uisceribus uestris . Ac si apertius diceretur: Ad suscipiendam doctrinam, spatiosum mentis locum facite; sed ad cogitanda  carnalia angusti remanete. Palearum quoque ac feni plurimum habere indicauit; quia sancta Ecclesia uerbum uite audiens, terrena stipendia predicatoribus suis reddidit. Que dum B. Paulus quasi pro nichilo acciperet, dixit: Si nos uobis spiritalia seminauimus, non est magnum si carnalia uestra metamus . Frater autem Rebecce erat Laban. Qui concite egressus, inaures et armillas sororis aspiciens, intus puerum uocauit; quia sunt carnales quique fidelibus coniuncti, qui dum spiritalium uirtutum dona conspiciunt in admiratione quasi hospites fiunt; et si non usque ad opera, tamen in anima usque ad suscipiendam fidem uerbum predicationis admittunt. Quia enim bonos sepe miraculis fulgere considerant, ea que  de eternitate audiunt, credere non recusant, quamuis in sancta Ecclesia electorum moribus non sequentes, in carnali operatione remaneant. Qui Laban, paleas, aquam fenum et panem obtulit: sed puer quem Abraham miserat, nisi prius causam coniugii obtineret, ea suscipere recusauit; quia uidelicet sunt plerique, qui predicatores suos ex temporalibus stipendiis continere parati sunt; sed predicatores sancti percipere nolunt temporalia, nisi prius obtineant eterna. Si enim animabus fructum non inueniunt, sumere stipendia corporibus contemnunt. Nec pedes aqua lauant, quia laboris sui desideria nulla consolatione releuant. Mox uero ut puer causam coniugii domini sui obtinuit,  uasa aurea atque argentea, ac uestes protulit quas Rebecce dedit; quia doctores sancte Ecclesie tot ornamenta prebent, quot uirtutum dona docent. Que etiam prius inaures et armillas acceperat, iam nunc uasa aurea et argentea et uestes accepit; quia sancta Ecclesia, que ante per fidem obedientiam et operationem accepit, excrescens postmodum, ad spiritalia dona conualescit; ut prophetie spiritu et gratia repleta, ampliatis iam muneribus, ditescat. Puer uero etiam matri eius ac fratribus dona obtulit, quia gentilitas, ex quo Ecclesia ad fidem uenit, post conuersionem eius in gloria temporali  conualescit, sicut et nunc cernimus; quia Christiani ubique afflictionem sentiunt, et gentiles quique in terrena uirtute gloriantur. Sed et fratres Rebecce dona percipiunt; quia hi, qui in Ecclesia fidem uerbo tenent, sed tamen professionem suam moribus non sequentes carnaliter uiuunt, benigne a fidelibus honorari solent, pro eo quod fideles esse uidentur. Mater ergo et fratres dona percipiunt, a sorte tamen hereditatis alieni sunt; quia siue infideles, seu carnales qui intra fidei professionem tenentur, ad hereditatem sortis eterne non ueniunt; sed tamen superne largitionis gloriam temporaliter consequuntur. Rebecca autem cum pueris suis uirum secuta est; quia sancta Ecclesia habet secum meriti minoris animas sodales suas. Nam etsi in  quibusdam per ascensum mentis in throno contemplationem non habent: que uidelicet tales anime quasi puelle Rebecce sunt, quia sequuntur moribus, sed tamen ad contemplationis thronum minime ascendunt. Nam et idem puer quosdam habuit in comitatu; quia et cum sanctis prophetis fuerunt quidam qui bene uiuerent, et spiritum prophetie non haberent. Et cum B. apostolis fuere, qui uitam moribus tenerent, sed tamen predicationis uerba in populis non seminarent. Festinus autem puer ad dominum redit, quia predicatores sancti cum predicando uitam audientium obtinent, mox gratias reddunt ei, de cuius munere hoc perceperunt, ut sibi in ipsa operatione nichil tribuant, sed Auctori.

 Eo autem tempore Isaac deambulabat per uiam, que ducit ad puteum, cuius nomen est uiuentis et uidentis. Quis est uiuens et uidens nisi Dominus omnipotens, de quo scriptum est: uiuo ego in eternum, dicit Dominus? . Quod etiam ipse omnia uideat, rursum dicitur: Omnia nuda et aperta sunt oculis eius . Puteus uero uiuentis et uidentis sacre Scripture profunditas est, quam nobis ad irrigationem mentis prebuit omnipotens Deus. Que est autem uia que ducit ad puteum uiuentis et uidentis, nisi humilitas passionis Unigeniti Filii Dei, per quam nobis apertum est hoc quod prius latenter Scripture sacre fluenta loquebantur? Nisi enim Unigenitus Dei Patris incarnatus,  tentatus, apprehensus, colaphis cesus, sputis illinitus, crucifixus ac mortuus fuisset, nobis putei, id est Scripture profunditas non pateret. Quid ergo humilitas passionis eius fidelibus facta est, nisi clauis apertionis, per quam mysteriorum Dei puteum inuenimus, ut aquam scientie de profundo biberemus? Incarnationem quippe, passionem, mortem, resurrectionem atque ascensionem illius sacre pagine eloquuntur. Que quia facta cognouimus, iam nunc intelligimus audita. Hec autem prius legi poterant; sed quia necdum uenerant, intelligi non ualebant. Unde per Ioannem dicitur: uicit leo de tribu Iuda, aperire librum, et soluere  signacula eius . Ipse enim librum aperuit et signacula eius soluit, qui nascendo, moriendo, resurgendo atque ad celos ascendendo Scripture sacre nobis arcana patefecit.

Et notandum quod non dicitur: ambulabat per uiam, que ducit ad puteum; sed deambulabat. Deambulat quippe, qui uiam per quam ambulat, eundo et redeundo conculcat. In humilitate autem passionis Dominus deambulauit; quia modo a Iudeis uerborum contumelias, modo contra se falsum testimonium, modo alapas, modo sputa, modo spineam coronam, modo crucem tolerando sustinuit. Deambulasse ergo in humilitate passionis est tot aduersitates et improperia, diuersis modis iterando pertulisse.

 Sed Isaac, Rebecca ueniente, in terra australi habitabat; quia Unigenitus Dominus ac Redemptor noster, ueniente ad se Ecclesia, in illorum mentibus mansit, quos ex Iudea editos, non torporis frigus, sed feruor caritatis tenuit. Ex illo quippe populo Anna prophetissa, et ex illo Simeon exstitit, qui in ulnas Dominum accepit. Egressus, inquit, fuerat Isaac ad meditandum in agro. Quod ager mundus accipitur, ipse per se Dominus exponit, dicens: Ager autem est mundus . Dei Filius in hoc egressus est, quod uisibilis apparere dignatus est; sicut de illo per prophetam dictum est: Existi in salutem populi tui, ut saluos facias Christos tuos . Solent autem exerti iuuenes in armorum  usu meditari. Isaac ergo ad meditandum in agro exiit, quia Redemptor noster se sequentibus formam humilitatis prebens, per exercitium sue longanimitatis et passionis in se patientie exempla monstrauit. Meditatio quippe armorum est, ut ait B. Gregorius  , frequentatio passionum. Qui enim uerbera manuum, lanceam et crucem pertulit, passionem suam usque ad mortem in se frequentari permisit. Passionis uero arma deducimus, quia per ipsa ab aduersario liberamur, sicut per semetipsum Dominus dicit: In patientia uestra possidebitis animas uestras . Ipse ergo mediator Dei et hominum iehsu Christus ad meditandum, inclinata iam die, in agro exit; quia passionum exercitia iuxta finem mundi suscepit, sicut per Psalmistam de crucifixionis  sue expressione loquitur, dicens: Eleuatio manuum mearum sacrificium uespertinum 

Quid est autem quod Rebecca ad Isaac dorso cameli deducitur, nisi quod per Rebeccam, sicut prefati sumus, Ecclesia; et per camelum cui presidebat, tortus moribus atque onustus idolorum cultibus gentilium populus designatur? Qui enim sibi ex semetipsis inuenerunt deos quos colerent, quasi a semetipsis eorum onus in dorso excreuerat, quod portarent.  Rebecca ergo ad Isaac ueniens, dorso cameli deducitur; quia ad Christum ex gentilitate Ecclesia properans, in tortis uitiosisque uite ueteris conuersationibus inuenitur. Que, ut Isaac uidit,  de camelo descendit quia sancta Ecclesia quanto Redemptorem suum subtilius agnoscit, tanto carnalis uite studia humilius deserit, atque in semetipsam uitio tortitudinis contradicit. Isaac igitur uiso, Rebecca de camelo descendit; quia Domino cognito uitam suam gentilitas deseruit, et ab elatione celsitudinis ima  humilitatis petiit. Quid est autem quod Isaac Rebecca in camelo sedens conspexit, nisi quod Redemptorem suum Ecclesia ex gentibus ueniens, dum adhuc in uitiis esset innixa; et necdum spiritualibus sed animalibus motibus inhereret  , in hunc mundum aduenisse cognouit? Nec mouere debet quod puer quoque cum camelis uenerat, in quibus domini sui diuitias ferebat; quia ipsi sancti predicatores, quamuis iam ad  superiora intelligenda et proferenda etiam intellectu et uita emineant, adhuc tamen in semetipsis contradictiones carnis sentiunt. Nam uident aliam legem in membris suis, repugnantem legi mentis, et captiuos se ducentem in lege peccati . Et diuitias in camelis portant; quia ne magnitudo reuelationum extollat eos, datur eis stimulus carnis sue . Habent enim thesaurum istum, ut ait Apostolus, in uasis fictilibus, ut sublimitas sit uirtutis Dei et non ipsis . Qui per carnem celestia loquuntur, et tamen adhuc contradictionem suggestionis sentiunt, quid aliud quam in tortuosa camelorum dorsa diuitias ferunt? Rebecca Isaac uiso, quis ille homo sit, requisito puero, cognoscit;  quia quotidie sancta Ecclesia adhuc prophetarum atque apostolorum dicta, quid de Redemptore suo credere debeat, intelligit. Que sese mox pallio operuit; quia quanto subtilius Saluatoris sui mysteria penetrat, tanto altius de anteacta uita confunditur. Et quia  peruerse egerit, uerecundatur; pallio se operire curauit, quia, uiso domino, infirmitatem sue actionis erubuit. Et illa que prius in camelo libere gestabatur, descendens postmodum uerecundia tegitur. Unde eidem Ecclesie a priori elatione conuerse per apostolicam uocem quasi Rebecce de camelo descendenti sibique pallium superducenti, dicitur: Quem enim fructum habuistis tunc in illis, in quibus nunc erubescitis? . Quam Isaac in tabernaculum sue matris introduxit,  atque uxorem accepit; quia loco Synagoge, ex qua Dominus per carnem natus est, sanctam Ecclesiam diligit, eamque sibi in amore et contemplatione coniungit; ut que prius ex maxima cognatione, id est cognita per predestinationem fuerat, postmodum iam iuncta in amore continuo uxor fiat. Quam in tantum dilexit, ut dolorem qui ei ex morte matris acciderat temperaret; quia ex lucro sancte Ecclesie Redemptor noster illam que ex perditione Synagoge tristitiam accidere potuit, detersit. Dum enim Rebecca Isaac coniungitur dolor  de matris morte temperatur; quia, dum sancta Ecclesia ex gentilitate ueniens, usque ad contemplationis torum perducitur, ut ait B. Gregorius super hunc locum in Moralibus  , Iudea pro nichilo habetur. Qui si interpretari ipsa eorum nomina curamus, Isaac risus, Rebecca autem patientia dicitur. Risus, ut ait B. Gregorius  , ex letitia est, patientia autem de tribulatione. Et quamuis sancta Ecclesia iam in celestis sit gaudii contemplatione suspensa, habet tamen adhuc quod triste de mortalis carnis pondere toleret. Isaac uero et Rebecca iunguntur, scilicet risus et patientia permiscentur; quia fit in sancta Ecclesia hoc quod Apostolus inter cetera precipit, dicens: Spe gaudentes, in tribulatione patientes , ut hanc prospera in contemplatione  letificent, et adhuc aduersa de tribulatione perturbent.

Est igitur Dominus noster iehsu Christus, o mendaces et perfidi Iudei, uerus Deus et uerus homo, qui ad hoc de celis descendit, ut humanum genus redimeret, et sanctam sibi Ecclesiam sociaret. In hoc ergo quod sacra Scriptura euidentissimis illum Noui et ueteris Testamenti figuris et enigmatibus prefiguratum fuisse asserit, uos qui illum ad redemptionem mundi non uenisse, nec sanctam sibi Ecclesiam coniunxisse, nec in se credentes saluare posse, pertinaciter negatis, in uestris oppositionibus mentitos esse aperte ostendit. Est itaque sancta Ecclesia a Iesu Christo sponso suo ueraciter redempta,  ipsique suo capiti coniuncta, que reuera fideles populos spiritali doctrina erudit, pane celestis uerbi reficit, atque in unitate uere fidei colligit.

Has procul dubio sancte Ecclesie uirtutes Moyses typice premonstrabat, cum de sex dierum operibus inter cetera dicebat: Protulit terra herbam uirentem et afferentem semen iuxta genus suum, lignumque faciens fructum et habens unumquodque sementem secundum speciem suam . Quid B. Gregorius super hunc locum dicat  , audiamus. »Hoc, inquit, quod testatur historia, sic est ueraciter factum, ut significaret aliquid ueraciter faciendum. Per terram quippe significatur Ecclesia, que nos uerbi pabulo reficit, et patrocinii umbraculo  custodit. Que loquendo nos pascit, et opitulando protegit; ut non solum herbam proferat refectionis, sed etiam cum fructu boni operis arborem protectionis adhibeat.  Lignum quoque secundum speciem suam semen producit, cum mens nostra ex se considerationem in alterum colligit, et recti operis germen parit. Hinc sapiens quidam dixit: Quod tibi fieri non uis, alteri ne feceris . Unde Dominus in Euangelio ait: Quecunque uultis ut faciant uobis homines, et uos eadem facite illis . Ac si apertius diceret:  Spem uestram in alterutrum respicite, atque ex uobismetipsis agnoscite quid uos oporteat aliis exhibere.

Est itaque Dominus noster iehsu Christus, o Iudei, uerus Deus, per quem Deus Pater omnia ex nichilo creauit; est et uerus homo, per quem humanum genus de antiqui hostis dominatione redemit. Ipse ergo magno sui sanguinis pretio sanctam Ecclesiam emit, ipse eam sibi desponsauit, ipse ex ea indesinenter spiritales filios gignit, ipse quotidie illam ad promerendum eterne felicitatis brauium eruditionibus sacris sustollit. Moneo igitur uos, o miseri et miserandi Iudei, ut ueteris et Noui Testamenti auctoritatibus, quod Christus uerus Deus et uerus homo sit uerissime prolatis, libenter fidem  attribuatis; et de transacta infidelitate uestra atque blasphemiis, quibus illum non solum in terra, adhuc inter homines conuersantem, uerum etiam in Dei Patris dextera iam regnantem multoties dehonestastis, humiliter penitentiam agatis, ut ab eterna damnatione eripi, et in electorum eius numero mereamini computari.

Hoc loco quasi calumniam instruendo, o Iudei, et adhuc ad non credendum reluctando, nobis huiusmodi respondetis dicentes: Ad quid nobis necessaria est penitentia, uel que utilitas est in ea? superstitiosam illam atque inutilem esse putamus, et idcirco per illam remissionem peccatorum consequi posse minime credimus. Non enim per ecclesiastice  religionis penitentiam, sed per legis precepta, sicut patres nostri saluari confidimus.

Ad hec nos, o Iudei, econtra uobis respondemus, quod penitentia non est, ut uos mentimini, superstitiosa uel inutilis, sed ex toto corde illam conseruantibus fructuosa ac Deo placita. Christus enim qui uere est a Deo Patre summus pontifex constitutus, illam in remissionem peccatorum instituit, dicens: Penitentiam agite: appropinquauit enim regnum celorum . Illam ergo ipse instituit, et per eam in se fideliter credentibus cunctorum remissionem peccatorum tribuit. Quamuis quisque sit peccator et impius, tamen si ex toto corde ad Deum conuersus fuerit, et dignos penitentie fructus fecerit, a Christo qui indubitanter peccata  mundi tollit, plenam delictorum ueniam consequi poterit. Non enim in carnalibus desideriis dulciter uiuendo, sed humiliter penitendo, et amare preterita peccata deflendo, ueniam consequi poterimus. Unde ipse Deus et homo iehsu Christus ait: Beati qui lugent, quoniam ipsi consolabuntur .

Interea uolo uos scire, o Iudei, trimodum esse genus conuersionis ad Deum  . Primum scilicet inchoationis cum dulcedine; secundum medietatis cum labore; tertium perfectionis cum requie. Plerumque tamen, ut ait B. Isidorus in secundo Sententiarum  libro, alii incipiunt a dulcedine, alii a tentationum amaritudine. Necesse est igitur ut omnis conuersus prius ex fletu inchet peccatorum, et sic transeat ad desiderium supernorum. Prius enim lacrymis purganda sunt uitia que gessimus, et tunc mundata mentis acie, id quod querimus, contemplemur; ut dum antea flendo peccati a nobis caligo detergitur, mundatis cordis oculis libere superna inspiciantur. Ante necesse est cum timore conuerti ad Deum, ut metu futurarum penarum carnales illecebre deuincantur: deinde oportet, abiecto timore, ad amorem uite eterne transire.

Hanc procul dubio penitentie asperitatem Dominus in sancta Ecclesia futuram presignabat, cum in omni sacrificio mel offerri prohibebat, dicens:  Omnis oblatio que offertur Domino, absque fermento fiet; nec quidquam fermenti ac mellis adolebitur in sacrificio Domini. Primitias tantum eorum offeretis et munera. Super altare uero non ponentur in odorem suauitatis .  Quod ergo mel in sacrificio non offertur, indicat apud Deum nichil uoluptuosum, nichil suaue huius mundi placere, nichilque quod non habet mordacis aliquid ueritatis. Unde et pascha non cum melle, id est cum delectationibus carnalibus, sed cum lactucis agrestibus , id est cum contritione cordis manducatur. Recte siquidem pascha cum lactucis agrestibus celebramus, cum Iesum Christum uerum Deum uerumque hominem esse, et pro mundi redemptione  indubitanter passum fuisse credimus, ac de peccatis nostris coram illo penitentiam agentes, in fletibus compungimur, quatenus ipsa amaritudo penitentie abstergat a mentis stomacho amorem peruerse uite. »Compunctio cordis est, ut ait B. Isidorus  , humilitas mentis cum lacrymis exoriens de recordatione peccati et timore iudicii. Illa est conuersis perfectior compunctionis affectio, que omnes a se carnalium desideriorum affectus repellit, et intentionem suam toto mentis studio in Dei contemplatione defigit. Geminam esse compunctionem legimus; quapropter Deum anima cuiusque electi afficitur, id est uel dum operum suorum mala considerat uel dum ad desideria eterne uite suspirat.

»Quatuor esse  qualitates affectionum, ut ait  B. Isidorus  , quibus mens iusti tedio salubri compungitur: hoc est memoria preteritorum facinorum, recordatio futurarum penarum, consideratio peregrinationis sue in huius uite longinquitate, desiderium superne patrie, quatenus ad eam quantocius ualeat peruenire. Quisque peccatorum memoria compungitur ad lamenta, et tunc Dei se uisitari sciat presentia, quando ex eo quod se deliquisse recolit, interius erubescit, suoque iudicio penitendo iam punit. Nam tunc Petrus fleuit, quando in eum Christus respexit . Unde Psalmista ait: Respexit, et commota est et contremuit  terra , scilicet peccatorum hominum corda. Gressus Dei sunt in cor hominis interioris, cum bona desideria surgunt, et mala calcantur. Quando ergo ista in corde hominis fiunt, sciendum est tunc esse Deum per gratiam cordi humano presentem. Unde se tunc magis homo sollicitare debet ad compunctionem, quando Deum sentit interius operantem. Quo mens hominis iusti ex uera compunctione rapiatur, et qualiter infirmata reuertatur de gustate lucis magnitudine, ille nosse potest, qui iam aliquid exinde gustauit. Sunt nonnulli qui non ex uera cordis compunctione sui accusatores fiunt, sed tantum se ad hoc esse peccatores assignant ut edificata humilitate confessionis locum inueniant sanctitatis.«

 Ut ergo supradictum est, o inimici ueritatis Iudei, idcirco Deus in ueteri Testamento mel sibi in sacrificium offerri prohibuit, quia non in desideriis sue illecebrose carnis uoluptuose uiuentibus, sed de recordatione delictorum amare penitentibus ueniam dare decreuit  . Amaritudo quoque penitentie facit animum sua facta subtilius discutere. et dona Dei que peccando contempsit, flendo commemorare. Moneo itaque uos, o Iudei, ut de Dei pietate nullatenus dubitetis, quia si ex toto corde ad eum de transacta infidelitate uestra humiliter penitendo accesseritis, plenam ab eo indulgentiam consequi poteritis. Sic enim ipse per prophetam ait uobis, imo etiam cunctis hominibus: Conuertimini  ad me, et salui eritis . Ac si apertius diceret: Si ad animarum uestrarum salutem uultis pertingere, a malo recedentes in me fideliter credite, fidem bonis operibus ornate, me etiam in his que recte agitis, timete, et super omnia diligite.

uolo uos scire, o incircumcisi et indomabili corde Iudei, quod tantumdem in hac uita penitentie patet libertas, post mortem uero nullam correctionis esse licentiam  . Unde Dominus ait: Me oportet operari opera eius qui misit me, donec dies est. ueniet autem nox quando nemo potest operari . Hinc propheta ait: Date Domino Deo uestro gloriam antequam tenebrescat , id est antequam mors eterna preueniat; in hac uita dum  estis Deum per penitentiam glorificate. Unde etiam Ezechias rex ait: Domine, infernus non confitebitur tibi, neque mors laudabit te: non exspectabunt qui descendunt in lacum ueritatem tuam . Ac si apertius diceret: O Domine, infernus, id est reprobi semel damnati non confitebuntur tibi laudando; neque mors, id est diabolus laudabit te; non exspectabunt qui descendunt in lacum ueritatem tuam, scilicet qui omnino damnati sunt in lacu inferni non exspectabunt ueritatem tuam, id est Filii tui liberationem, qui dicit: Ego sum uia, ueritas et uita . Ac si patenter diceret: Sine fine iam damnati neque inferno penitentiam  agent, neque laudes Deo referent. Et ut pro certo sciatis, o Iudei, quod non qui in inferno sunt, sed qui in presenti seculo ueraciter penitentiam agunt, et qui iam in celesti regno feliciter consistunt, Deum laudant, quid iterum Ezechias rex subsequenter Deo dicat, moneo ut patienter audiatis: uiuens uiuens ipse confitebitur tibi, sicut et ego hodie; pater filiis notam faciet ueritatem tuam . Quasi diceret: uiuens uiuens nunc in tua protectione. et in futuro in eterna requie ipse confitebitur tibi laudando, sicut et ego hodie liberatus ab hostibus et a carnis tentationibus gratias tibi ago, sicut bonus pater subditis filiis notam faciet ueritatem tuam, scilicet cultum uere religionis, ut in posteros tua clementia predicetur.

 Quod reuera in inferno nemo confiteatur Deo Psalmista etiam testatur, dicens: Domine, non est in morte qui memor sit tui; in inferno autem quis confitebitur tibi?  Ac si apertius diceret, Domine, saluum me fac propter misericordiam tuam : quod si interius mihi inspirando cordis compunctionem et humilem peccatorum confessionem non feceris, non ero memor tui, quia ero in morte, id est in peccato; et nullus in peccato manens, et de tua misericordia diffidens est memor tui. Hac similitudine peccatum dicitur mors, quia quemadmodum mors separat animam ab hac transitoria uita, ita peccatum a sempiterna. Quasi diceret: O Domine, nisi me saluaueris,  et a peccatorum uulneribus curaueris, non confitebor tibi, quia ero positus in inferno. Infernus est profunditas uitiorum; et omnis in peccato perseuerans, et Dei benignitatem contemnens desperat. Qui ergo tuam benignitatem contemnit, o Domine, non confitebitur tibi, quia desperat: quod dicitur ad similitudinem egrotantium, qui dum infirmantur, a medicis possunt curari; post mortem uero nullis indigent carnalibus medicinis. Ita et qui sperat, potest medicari; postquam uero desperauit, nulla potest ei medicina adhiberi. Aliter: Quandoquidem aliquis est in morte, non erit memor tui; multo minus qui est in inferno, confitebitur tibi.

Igitur dum adhuc uobis licentia uiuendi in hac  presenti uita conceditur, o perfidi Iudei, ueram de preterita incredulitatis perfidia penitentiam agite; ueram fidem corde et opere firmiter conseruate; transacte uite maculas lacrymis abluite; mores uestros iuxta ecclesiastice religionis normam quantocius commutate; ut antequam uos eterna mors preueniat, Iesum Christum uerum Deum et uerum hominem esse possitis credere; et per ipsum ad eternam uitam, que cum Deo Patre et Spiritu sancto ipse est, possitis pertingere. Igitur antequam propter incredulitatem tuam et impenitens cor, o gens praua atque peruersa, te mors perpetua rapiat; antequam eternus interitus occupet;  priusquam dies iudicii adueniat; priusquam tenebrosus turbo possideat; antequam tenebre te inuoluant; priusquam infernus absorbeat; antequam eternus ignis te deuoret, moneo ut ex intimo corde longa trahens suspitia, amarissimosque singultus peccatoris emittens, ubertim lacrymas fundens et ualde eiulans, Deo dicas cum Psalmista: Non auertas faciem tuam a me; et similis ero descendentibus in lacum . Ac si diceret: Non auertas faciem tuam, id est misericordiam tuam non auferas a me, quia si abstuleris, similis ero descendentibus in lacum, scilicet in profundum peccati in quo contemnunt homines, et perit confessio. Unde quidam sapiens ait: Impius cum uenerit in profundum malorum, contemnit .  »Ille enim, ut ait Magister Petrus super hunc uersiculum, in profundum peccati descendit, qui etiam confessionem perdit, uel qui proponit sibi licentiam peccandi, siue spem uenie, habenis iniquitatis effusis. Talis non audit Dominum dicentem: Conuertimini ad me, et ego conuertar ad uos .« Adhuc ergo, ut dictum est, in hoc presenti seculo penitentiam agentibus, o inimici ueritatis Iudei, misericordia Dei subuenit; in futuro autem iam penitentia non iungetur, sed ratio operum ponetur  . Pro eo plerumque deteriorantur iniqui, ut ait B. Isidorus, pro quo per patientiam Dei spatium accipiunt emendandi; quia illi mora uiuendi non utuntur ad penitentiam, sed ad peccandi usurpant audaciam. A malo autem in deterius uadit,  qui tempore sibi ad penitentiam indulto, ad libertatem praui operis utitur. Festinare debet unusquisque ad Deum penitendo dum potest, ne si dum potest noluerit, cum tandem uoluerit, omnino non possit. Proinde propheta ait: Querite Dominum dum inueniri potest; inuocate eum, dum prope est . Et ubi inueniri potest, nisi in presenti uita, in qua prope et omnibus inuocantibus se? Unde ait Psalmista: Prope est Dominus inuocantibus eum; omnibus inuocantibus eum in ueritate . Nam tunc iam longe erit quando reprobis dixerit: Ite in ignem eternum . Modo enim non uidetur, et prope est; tunc autem uidebitur, et prope non erit; quia uideri poterit, et non poterit inueniri.«

 Dum igitur uobis adhuc in presenti uita, o miseri et infelices Iudei, spatium uiuendi datur, dum licentia conuertendi ad Deum conceditur, dum spatium penitendi tribuitur, dum ianua misericordie panditur, dum spes uenie promittitur, Christum uerum Deum uerumque hominem esse indubitanter credite; per uere penitentie asperitatem de iniusta incredulitatis uestre perfidia ueniam consequi festinate; uos ipsos sancte Ecclesie ministris deuota mente baptizandos offerte; quatenus, a peccatorum maculis emundati et sacro baptismate in Christo renouati, sancte Ecclesie filiis mereamini consociari

 Nolo uos ignorare, o Iudei, quod sine discretione quidquid feceritis, erit uitium; quidquid uero cum discretione, erit uirtus. uirtus enim indiscreta uitii obtinet locum. ueram utique discretionem tenetis, si nouum testamentum a Iesu Christo spiritualiter firmiterque institutum ueteri testamento prefertis; et uetus testamentum non carnaliter sed spiritaliter esse obseruandum indubitanter creditis. Non irrationabiles ut bruta animalia, sed ueraciter ut homines rationales estis, si patriarcharum figuris, si prophetarum uaticiniis et apostolorum atque euangelistarum preconiis, que ueraciter ac spiritaliter de Christi incarnatione, passione, resurrectione, atque in celum ascensione prolata sunt, absque ulla ambiguitate fidem accommodatis. Unde  Dominus ad Cain non recta intentione munera offerentem typice loquens, ait: Si recte offeras, recte autem non diuidas, peccasti . Recte offertur, ut ait B. Gregorius  , cum recta intentione quid agitur, sed recte non diuiditur, si non hoc quod pie agitur, etiam subtiliter discernatur. Oblata enim recte diuidere est, quelibet bona nostra studia sollicite discernendo pensare: quod nimirum qui agere dissimulat, recte offerens peccat. Sepe namque etiam quod bono studio gerimus, dum discernere caute negligimus, quo iudicetur fine nescimus: ut nonnunquam hoc sit reatus criminis, quod putatur causa uirtutis. Recte ergo offerimus, cum bono studio bonum opus agimus; sed recte non diuidimus, si habere discretionem in bono opere postponimus.

 Rationabiliter ergo, o insipientes et maligni Iudei, uos oportet discernere, quid eligere, quid respuere, quid et qualiter credere, quid agere uel quid cauere debeatis  . Hanc procul dubio uere fidei omniumque bonorum operum discretionem, que reuera norma sanctitatis est et iustitie, Dominus summa diligentia suo cultui adhibendam figurate precipiebat, cum in ueteri testamento in omni sacrificio sal offerri iubebat . Ideo igitur in omnibus sacrificiis sal admisceri iubetur, scilicet ut omnia que ad Christi honorem offerimus, sal rationis ac discretionis semper accipiant.

Christum ergo cum Deo Patre et Spiritu sancto, o Iudei, indubitanter uerum Deum et uerum hominem esse credite, ipsum cum timore diligite, et  cum dilectione timete; spiritalia ipsius precepta non ex tristitia, aut ex necessitate, sed cum omni deuotione et letitia seruate; in eius sanctis laudibus die noctuque hilari mente perseuerate, ut iuxta ecclesiastice religionis normam uiuendo, digni habeamini Christiano censeri nomine. Quod non cum tristitia sed cum spiritali letitia Deo seruire debeamus, aperte Psalmista nos admonet, dicens: Iubilate Domino terra omnis; seruite Domino in letitia .

»Iubilatio, id est confessio, ut ait Magister Petrus, gemina est: una est laudis, altera peccatorum.  Confessio laudis conuenit perfectis, confessio peccatorum Deo seruire incipientibus. Docet nos Psalmista Deum alacriter laudare, et peccata nostra plangere; quia nec in malis est desperandum, nec in bonis animus debet esse elatus.

»Notandum, quod iubilatio uera sit uoce et corde. Intelligat igitur cor interius, iubilet uox exterius. Sonus enim cordis est intellectus. Iubilus autem est sonus letitie sine uerbis, qui ipsa letitia animi non potest explicari; quando uidelicet homo gaudens ex his que non possunt explicari uerbis, erumpit in uocem quamdam exsultationis sine uerbis, ita ut appareat eum ipsa uoce gaudere. Hic autem iubilus fit a bonis in confessione; a malis uero non fit in confessione, cum de terrenis adeo gaudent,  sicut uerbi gratia messores uel uindemiatores copia fructuum iucundantur, et de fertilitate terre gaudentes canunt, et inter cantica inserunt uoces quasdam sine uerbis modulatione exsultantis animi. Hec est iubilatio improbanda. Iusti uero gaudent, uidentes mundo corde, quis Deus, et quo ordine, et quam mirifice fecit tanta: unde exsultantes canunt. Hec est exsultatio coronanda.« Sequitur: Seruite Domino in letitia; scilicet non necessitate sed caritate, qua liberati estis per Christum. Ac si apertius Dauid rex et propheta Christianum populum consulendo alloqueretur, dicens: uos qui per Iesum Christum redempti estis de uana uestra conuersatione ; non murmurantes, ut Iudei  in deserto murmurauerunt et ab exterminatore perierunt ; sed in letitia Domino seruire debetis.

Audite etiam, o rebelles et increduli Iudei, quid de ipsis patribus uestris in libro Exodi scriptum sit. Fornicati sunt, inquit, in adinuentionibus suis ; et ceciderunt una die uiginti tria millia ex eis . Et iterum: Sedit populus manducare et bibere, et surrexerunt ludere   . Esus potusque ad ludum impulit; ludus uero ad idololatriam traxit; quia uanitatis culpa cum nequaquam caute compescitur, ab iniquitate protinus mens incauta deuoratur. Salomone attestante, qui ait: Qui modica non spernit  , paulatim decidet . Cum enim parua cauere negligimus,  insensibiliter seducti, audacter etiam maiora perpetramus. Non ergo in tristitia uel anxietate animi, ut supra diximus, o Iudei, Domino debetis seruire; sed in letitia et exsultatione mentis pro collatis beneficiis ei laudes et gratiarum actiones summa cum deuotione offerre. Hec seruitus non est amaritudinis nec indignationis, sed felicitatis et libertatis. Gratum enim debet esse redemptis, se Christi seruos esse. Seruos igitur uos faciat esse caritas, o Iudei; quia si ueraciter fidem Christi susceperitis, liberos uos faciet ipsa ueracissima ueritas, que Christus est. Unde ipse discipulis  suis, imo generaliter omnibus in se credituris ait: Si manseritis in me, et uerba mea in uobis manserint, uere discipuli mei eritis, et cognoscetis ueritatem, et ueritas liberabit uos . Ipsam procul dubio spiritalem letitiam, que reuera Dei seruis est necessaria, ac Deo nimis placita, in libro Leuitico ipse Deus prefigurabat, cum in sacrificio oleum sibi offerri precipiebat   . Quod ergo in sacrificio oleum offerebatur, hoc significabat ut quidquid ad cultum Christi et honorem sanctorum exhibemus, totum in spiritali hilaritate faciamus; et, ut ait Apostolus, nichil ex tristitia aut ex necessitate agamus. Sicut enim diligit Deus hilarem datorem , sic et gratulabundum seruientem. Oleum enim hilaritatem significat, sicut  scriptum est: Ut exhilaret faciem in oleo; et panis cor hominis confirmet . Quid dicitis, o Iudei, quid obiicitis, uel quid ad hec respondetis.



§ XXuII.---

Iudei excusari non possunt, ut in Christum credant, licet eum passum, mortuum, et monumento sepultum fides Christiana confiteatur: quandoquidem hec omnia non coacte, sed per uoluntariam obedientiam; nec secundum uirtutem diuinitatis, sed secundum infirmitatem carnis pertulit. Cum etiam qui hec egerunt, diuine uoluntati sint famulati; et unde ignominiam inferre, inde gloria et nominis exaltatio Christo uenerit: quod appositis exemplis ex sacris litteris Gregor. confirmat. Pater Christum ex caritate tradidit, Iudas auaritia, Iudei inuidia, atque Christus seipsum ineffabili clementia. Quod Iudei intelligere non possunt, littere legis adherentes. Eos ad iugem Christi amorem hortatur; qui ignis ille est in  altari semper incensus. Eisdem respondet, quare cum uoluntas Patris eius omnipotentia sit, mundum tamen non per alium, quam per Filium eius redimere decreuerit. Qui etiam in quatuor generibus oblationum, que in Leuitico offerri precipiuntur, prefiguratus fuit.

uellem nosse cuius uoluntatis uel propositi estis; utrum scilicet iam deposita diuturne infidelitatis uestre perfidia  , Iesum Christum uerum Deum esse, et a Deo Patre ad redemptionem mundi de celis missum fuisse indubitanter credatis; an adhuc de illius ceterna Deo Patri diuinitate in aliquo dubitetis. Hec est responsio uestra, o Iudei, atque oppositio. Dicitis enim quod idcirco Iesum Christum uerum Deum esse non uultis credere, quia patribus uestris illum accusantibus, presidis  milites quasi alium hominem cruci eum potuerunt affigere, morti tradere, et in monumento sepelire. Subsequenter etiam blasphemando subiungitis quod si uerus Deus esset, nullatenus ab hominibus crucifigi, occidi et sepeliri posset.

Ad hec nos e diuerso respondentes dicimus quod reuera iehsu Christus uerus Deus est et homo, per quem Deus Pater omnia ex nichilo creauit, et mundum de potestate diaboli clementer eripuit. Quod autem a Iudeis patribus uestris comprehendi, ligari et cruci affigi, in ea misericorditer non pro suis reatibus, sed pro nostris delictis mori uoluit,  non hoc per impotentiam sed per obedientiam pertulit, quam Deo Patri exhibuit. Secundum infirmitatem assumpte carnis pro humani generis redemptione propria uoluntate mortem sustinuit; secundum diuinitatem uero, quam ex Deo Patre naturaliter habet, semper uiuit. Secundum quod homo est, de torrente in uia bibit , scilicet mortem quasi in transitu gustauit; secundum quod uerus Deus est, mortem destruxit. Non ergo passus est quasi de manibus persequentium eripi non potuerit, sed quasi potestatem habens ponendi et sumendi animam suam, spontanea uoluntate mori pro ouibus suis uoluit. Sicut bonus pastor libenter animam suam pro ouibus suis dedit ; sicut uerus Deus tertia die de sepulcro corpus suum,  quod de uirgine sine peccato assumpserat, potenter resuscitauit. Maioris quippe potentie et uirtutis fuit post mortem de monumento resuscitare, quam ante passionem persequentium manus effugere. Qui ergo corpus suum post mortem de sepulcro potuit resuscitare, poterat utique ante passionem, si uellet, insidias persecutorum, ne comprehenderetur, euadere. Comprehendi ergo, ligari, crucifigi et mori secundum humanitatem potuit; non tamen quod Iudaica gens aduersus eum preualuit, sed quia spontanea uoluntate, ut mundum redimeret, ipse uoluit. Aperte itaque uerissima ratio Christum pro humani generis redemptione spontanea uoluntate passum fuisse demonstrat; et uos, o  Iudei, qui illum dicitis inuitum passionem subiisse, in uestra oppositione mentitos esse comprobat.

Audite ergo que dico, o increduli et subuersores Iudei, qui regnum celorum recte credendo non intratis, et alios qui ingredi poterant, sine intermissione prauis persuasionibus intrandi aditum obstruitis. Audite que ad correctionem uestram, caritate cogente, loquor. Quanto amplius uos et patres uestri Iesu Christi Dei et uirginis Filii deuotius ac studiosius fidem atque doctrinam suscipere debueratis; tanto amplius illum conuiciis, et multimodis iniuriis inhonorastis; et unde maiorem illi reuerentiam exhibere debuistis, inde potius illum eiusque discipulos opprobriis et uerberibus, diuersisque penis cruciati estis, et nomen illius  atque memoriam de sub celo, si fieri posset, delere conati estis. Sed uos, o miseri et miserandi Iudei, qui estis, qui ab eterno Dei consilio contraire moliti estis? uos, o infelices, qui estis, qui eternum beneficium, quod Deus Pater in sua predestinatione humano generi prestare decreuit, et per dilectissimum Filium suum statuto tempore misericorditer compleuit, peruersa mente, et polluto ore negare presumitis? Quare, o miseri et miserandi Iudei, humani generis redemptionem, quam ab initio mundi Deus per figuras innotuit, per oracula intimauit, per precedentia promisit, per Iesum Christum ceternum sibi Filium ueraciter compleuit, per apostolorum atque euangelistarum predicationem iam per ipsum Dei uirginisque  Filium celebratam uniuerso mundo manifeste ostendit, pertinaciter negatis; insuper et ipsum Dei Filium purum hominem fuisse blasphemando asseritis? Ignoratis, o miseri, quia quanto pertinacius patrum uestrorum malitia de terra memoriam Christi delere uoluit, tanto magis illius nomen et gloria in cognitione gentium creuit? Dum enim diuine dispositioni pertinaciter repugnabant, procul dubio diuine uoluntati ignorantes seruiebant.

Sed ut uos horum que dicimus, o Iudei, certiores faciamus, ueracem Ioseph historiam in medium proferamus. Ecce somniator uenit, inquiunt fratres eius, uenite occidamus eum; et tunc apparebit quid illi prosint somnia sua . Quid itaque  super hunc locum B. Gregorius dicat  , simul omnes audiamus. »Sepe, inquit, nonnulli humana sapientia inflati, dum desideriis suis diuina iudicia contraire conspiciunt, astutis ei reluctari machinationibus conantur; et, ut ad uotum suum uim superne dispositionis intorqueant, callidis cogitationibus insistunt, subtiliora consilia exquirunt. Sed inde uoluntatem Dei peragunt, unde hanc immutare contendunt, atque omnipotentis Dei consilio dum resistere nituntur, plenius obsequuntur; quia sepe et hoc eius dispositioni apte militat, quod ei per humanum studium friuole resultat, sicut scriptum est: Qui comprehendit sapientes in astutia eorum . In astutia namque sua sapientes comprehendit,  quando eius consiliis humana facta congrue tunc seruiunt, cum resistunt. Unde et per Psalmistam dicitur: Nouit Dominus cogitationes hominum, quoniam uane sunt . Quod melius ostendimus, si pauca ad medium gestarum rerum exempla proferimus. Ioseph, ut supra dictum est, somnium uiderat, quod suo manipulo fratrum eius manipuli se prosternebant. Somnium uiderat, quod sol ac luna cum undecim stellis se adorabant . Que quia patri fratribusque retulit, eorum corda protinus future dominationis inuidia pauorque percussit. Cum ad se hunc uenire conspicerent, malitia seuiente, dixerunt: Ecce somniator uenit; uenite occidamus eum, et uideamus quid prosint illi somnia sua. Cumque se eius dominio subiici metuunt,  somniatorem in puteum deponunt, cumque Ismelitis transeuntibus uendunt. Qui in Aegyptum ductus, seruituti subditus, luxurie accusatione damnatus, castitatis merito adiutus, prophetie iudicio ereptus, omni Aegypto est prelatus. Per supernam uero sapientiam prouidus frumenta congessit, et future periculo necessitatis obuiauit. Cumque in orbem fames preualuisset, de alimentorum preparatione sollicitus Iacob filios in Aegyptum misit. Qui frumentorum dispensationis pre positum Ioseph nescientes inueniunt, atque ut mererentur alimenta percipere, ipsum dispensatorem, scilicet Ioseph, compulsi sunt pronis in terram ceruicibus adorare.

»Pensemus igitur geste rei ordinem; pensemus  quomodo cogitationes hominum ipsa sua prouisione uis diuina comprehendat. Ideo Ioseph uenditus fuerat ne adoraretur, sed tunc non est adoratus, quia fuit a fratribus uenditus. Astute namque aliquid agere ausi sunt, ut Dei consilium mutaretur; sed diuino iudicio, quod declinare conati sunt, renitando seruierunt. Inde quippe conati sunt Dei uoluntatem peragere, unde hanc conati fuerant astute commutare. Sic ergo diuinum consilium dum uitatur, impletur; sic humana sapientia dum reluctatur, comprehenditur. Timuerunt fratres ne Ioseph super eos excresceret; sed hoc quod diuinitus dispositum fuerat cauendo, actum est ut eueniret. Humana sapientia in seipsa reprehensa est, que uoluntati Dei unde per intentionem restitit, inde  se implicando militauit.

»Sic Saul, dum Dauid subiectum quotidiano succrescere uirtutum successu conspiceret, suam ei filiam in coniugio spopondit, atque in eius dote centum dari ab eo Philisthinorum preputia petiit: ut cum prouocatus miles ultra se exercere quereret, inimicorum gladiis traditus uitam finiret, sicut scriptum est: Non habet rex necesse sponsalia, nisi tantum centum preputia Philisthinorum, ut fiat ultio de inimicis regis. Porro Saul cogitabat tradere Dauid in manibus Philisthinorum . Sed Dauid dispositionis intime fauore roboratus, centum se dare perhibuit, et ducenta reportauit. Cuius nimirum operis argumento superatus, superna disponente  Prouidentia, insipientie sue est consilio comprehensus; quia unde succrescentis militis uitam se exstinguere credidit, uirtutis eius gloriam inde amplius cumulauit.

»Sed quia nonnunquam astute aliquid sapere etiam electi moliuntur, libet ad medium alium sapientem deducere, et quod ueraciter sinu interni consilii astutia mortalium comprehendatur, demonstrare. Prudenter quippe Ionas se sapere putauit, cum ad predicandum penitentiam Niniuitarum missus, quia electis gentibus Iudeam deseri timuit, predicationis officium implere recusauit, nauem petiit, fugere Tharsis elegit. Sed protinus tempestas exoritur, sors mittitur, ut uidelicet cognoscatur cuius culpa maria turbentur. Ionas ergo  in culpa deprehenditur, in profundum maris demergitur, cete sorbente deuoratur; atque illuc gestante bellua peruenit, quo ire sponte contempsit . Ecce fugitiuum Dei tempestas inuenit, sors ligat, mare suscipit, bellua includit, et quia auctoris sui uoci obedire recusat, ad locum quo mittendus erat, suo reus carcere portatur. Iubente Deo, homo prophetiam ministrare noluit; aspirante Deo, bellua prophetam euomuit. Intorquet ergo Deus prudentiam hominis, ut supra dictum est, ad ministerium suum, quando et hoc in usum sue uoluntatis redigit, per quod sibi humana uoluntas contradicit.

 »Perscrutemur adhuc, si placet, Hebreorum sapientiam; ut uideamus quid prouidendo prohibuit, et quid prohibendo prouocauit. Certe cum ad Redemptoris nostri miracula credentium turba conflueret, cum sacerdotes et populi inuidie facibus accensi, quod mundus post eum abiret  , ut ab illo uim tante concursionis abscinderent, finire eius potentiam morte conati sunt, dicentes: Expedit, ut unus moriatur homo pro populo et non tota gens pereat . Sed Redemptoris nostri mors ad conuinctionem sui corporis, scilicet Ecclesie ualuit, non ad separationem. Ergo etiam hoc ad pietatis sue studium uel obsequium redegit, quod contra illum humana crudelitas exarsit. Ipse namque iustus et misericors mortalium acta disponens, alia  concedit propitius, alia uero permittit iratus; atque ea que permittit sic tolerat, ut hec in sui consilii usum uertat. Unde miro modo fit ut, quod sine uoluntate Dei agitur, contrarium Dei uoluntati non sit; quia, dum in bonum usum male facta uertuntur, eius consilio militant, que ipsius consilio repugnant Hinc enim per Psalmistam dicitur: Magna opera Domini; exquisita in omnes uoluntates eius . Sic quippe eius opera magna sunt, ut per omne quod ab hominibus agitur, eius uoluntas acquiratur. Nam sepe inde perficitur, unde repelli putatur. Hinc rursus dicit: Omnia quecunque uoluit Dominus fecit in celo, et in terra . Hinc Salomon ait: Non est sapientia, non est prudentia,  non est consilium contra Deum . Restat ergo ut in cunctis que agimus, uim superne uoluntatis inquiramus. Cui uidelicet cognite nostra actio deuote famulari debet, et quasi ducem sui itineris persequi, ne ei nolens seruiat, si hanc superbiens declinat. uitari enim uis superni consilii nequaquam potest; sed magna sibi uirtute hanc temperat, qui se sub eius nutibus refrenat, eiusque sibi pondera leuigat, qui hec ex subiecti cordis humero uolens portat.«

Ut ergo supra dictum est, o inimici ueritatis Iudei, quanto studiosius patres uestri Christum crucifigendo eterno Dei consilio resistere uoluerunt; tanto illud nescientes et in sua malitia perseuerantes, perfectius compleuerunt. Deus Pater propter  nimiam caritatem suam qua nos dilexit, Filium suum tradidit, ut nos per passionem et crucem de inimici potestate redimeret. Unde B. Ioannes euangelista ait: Sic Deus dilexit mundum, ut Filium suum unigenitum daret, ut omnis qui credit in ipsum non pereat, sed habeat uitam eternam . Tradidit etiam semetipsum pro nobis Dei Filius, ut nos redimeret ab omni iniquitate , ut adoptionem filiorum reciperemus . De quo Apostolus ait: Christus tradidit semetipsum pro nobis oblationem et hostiam Deo in odorem suauitatis . Iudas uero Iscariot dolo et malignitate plenus, et auaritie facibus succensus tradidit  eum Iudeis. Iudei autem inuidie et odii tenebris obcecati tradiderunt illum ad crucifigendum Pontio Pilato presidi.

Sed notandum quod Deus Pater propter magnam caritatem suam tradidit suum dilectissimum Filium; ipse autem Filius, dilectione illum cogente et ineffabili clementia superante, tradidit semetipsum, ut nos de diaboli potestate liberaret, et sue passionis sanguine a peccatorum sordibus mundaret. Qui dilexit nos et lauit nos a peccatis nostris in sanguine suo . Ineffabilis quoque illum clementia superauit, ut de sinu Dei Patris descenderet, humanam naturam sibi uniret, passionem subiret, crucem non pro suis, sed pro humani generis peccatis ascenderet, suam dilectissimam  atque sanctissimam animam poneret, ad inferni claustra descenderet, suos qui ibidem captiui detinebantur, ad semper uirentia pascua reuocaret, secundum eamdem quam de uirgine sine peccato carnem assumpserat tertia die de monumento resurgeret, suos in fide discipulos confirmaret, per eosdem uerbi Dei semina super rationalem terram, scilicet in cordibus omnium gentium seminaret, et quadragesima resurrectionis die gloria et honore coronatus ad Patrem a quo exierat, ascenderet. Cui ualde admirans nimiumque congratulans quidam sapiens ait  :

Que te uicit clementia,
Ut ferres nostra crimina:
 Crudelem mortem patiens,
Ut nos a morte tolleres?
Inferni claustra penetrans,
Tuos captiuos redimens,
uictor triumpho nobili,
Ad dextram Patris residens

Perfecta ergo caritas Christum compulit, summa illum clementia, ut nos redimeret, uicit; cor Iude, ut ipsum Dei uirginisque Filium traderet Iudeis, auaritia decepit; sacerdotum, Scribarum et Phariseorum oculos, qui Christum Pontio Pilato ad crucifigendum tradiderunt, inuidie et malitie nubilum obcecauit. Non ergo Christus, ut uos mentimini, o Iudei, inuitus ad passionem uenit ut mundum redimeret; sed spontanea uoluntate seipsum  manibus impiorum tradidit.

Adhuc in uestre incredulitatis malitia perseuerantes, o Iudei, nobis respondentes, dicitis quod siue iehsu Christus ad passionem spontaneus uenerit, siue inuitus; nullatenus tamen illum uerum Deum, sed purum hominem fuisse asseritis. Ad hec nos econtra uobis respondentes dicimus quod reuera iehsu Christus uerus est homo et uerus Deus; sed idcirco illum uerum Deum non creditis esse, quia pallii Ioseph uelamen obnubilat oculos mentis uestre. Nullatenus ergo ea que de Christo in ueteri Testamento scripta sunt, spiritaliter intelligere poteritis, nisi pallium Ioseph, ut dictum  est, ab oculis cordis manu discretionis remouere studueritis.

Notandum quod patriarcha Ioseph, uir scilicet innocens et iustus, Dei et hominis Iesu Christi figuram gestauit in suis operibus. Adultera uero, in cuius manibus foras fugiens pallium reliquit, Synagoge typum tenuit, que Christum non uerum Deum, sed purum hominem esse credit. Congrue siquidem Synagoga in ueteri Testamento mulieris adultere figuram tenuit, que omnipotenti Deo fidem non conseruauit, sed cum diis alienis multoties fornicata est. Sicut ergo mulier illa adultera uoluit Ioseph sibi adulterino amore sociari, ita Synagoga uolebat Christum in adulterio sui sceleris detinere, ut negaret se esse Deum; et Phariseorum  magis ac Scribarum traditiones, quam legis precepta spiritaliter seruare, cui ipse uelut maritus erat. Ipse autem nequaquam acquiescens illicite doctrine adulterio, adulterine Synagoge manu, ueste corporis apprehensus carne se exuit, ac liber mortis in celum ascendit. Deus et homo iehsu Christus decem precepta legis spiritaliter custodiebat; Synagoga uero legem carnaliter obseruans preuaricatorem legis eum inclamabat. Dei et uirginis Filius legem et prophetas spiritaliter exponebat, Synagoga uero legi et prophetas illum contraria docuisse dicebat. Quid plura  ? Dum ergo mulier adultera male uti Ioseph uoluisset, relicto pallio Ioseph fugit foras; quia, dum Synagoga  Dominum Iesum Christum purum hominem credens, quasi adulterino complexu constringere uoluit, ipse tantum littere tegimen eius oculis reliquit, et ad cognoscendam sue diuinitatis potentiam conspicuum se gentibus prebuit. Unde apostolus Paulus dicit: Usque hodie uelamen est positum super cor Iudeorum . Que uidelicet adultera mulier apud semetipsum pallium retinuit, quia Christo in cruce passo, et a mortuis die tertia resuscitato, atque in Dei Patris dextera exaltato, mulier adultera, id est Synagoga, apud semetipsam legis et prophetarum ignorantiam retinuit, quia omnia ueteris Testamenti uolumina non spiritaliter, sed tantummodo ad litteram intelligere studuit. Quia ergo Synagoga Christum illicite retinere uoluit,  carnalibus scilicet ueteris testamenti institutionibus subigere illum tentauit; idcirco quem male tenebat, et non uerum Deum sed hominem purum credebat, quasi meretrix nudum amisit.

Audite que dico, o Iudei, audite que loquor, auscultate que, caritate cogente, moneo. Si eternam damnationem cupitis euadere, et ad eterne uite gaudia pertingere, Iesum Christum cum Deo Patre et Spiritu sancto unum et uerum Deum esse indubitanter credite, Nouum Testamentum recipite, sacras ueteris Testamenti paginas non carnaliter sed spiritaliter intelligere, et opere implere studete; ut sacro baptismate renouati, et sancto  Spiritu illuminati, eidem Iesu Christo, qui ueraciter omnium fidelium caput est, fideliter coniungi possitis, electorumque eius collegio sociari. Nisi enim Christum uerum Deum uerumque hominem esse firmiter credideritis, nullatenus a cordibus uestris infidelitatis tenebras expellere poteritis.

Ipsum ergo ueraciter mundi Redemptorem esse credite, ipsum in finem mundi iustissimum iudicem uenturum formidate, ipsum cum Deo Patre et Spiritu sancto in omnibus et super omnia diligite, per ipsum ad animarum nostrarum salutem nos pertingere posse, omnino confidite. Si illum uerum Deum esse credideritis, eumque perfecte dilexeritis, credo quod libenti animo precepta illius conseruabitis. Amorem Christi in cordibus uestris iugiter conseruate,  et si eum uere diligitis, hoc bonis operibus declarate. Illius amor in cordibus uestris semper ardeat, eiusdemque amoris effectus in operatione uestra resplendeat.

Hanc procul dubio perfectam diuini amoris obseruantiam Dominus efficaciter habendam presignabat, cum Moysi in Leuitico figurate dicebat: Ignis in altari semper ardebit, quem nutriet sacerdos subiiciens mane ligna in altari per singulos dies, et imposito holocausto, desuper adolebit adipes pacificorum. Ignis iste est perpetuus qui nunquam deficiet de altari . »Altare Dei est cor nostrum, ut ait B. Gregorius  , in quo iubetur ignis semper ardere; quia necesse est ex illo semper ad Dominum caritatis flammam indesinenter  ascendere. Cui per singulos dies sacerdos ligna subiiciat, ne exstinguatur. Omnis Christi predicator membrum utique summi sacerdotis dicitur, sicut cunctis fidelibus B. Petrus apostolus dicit: uos autem estis genus electum, regale sacerdotium . Et sicut in Apocalypsi eidem summo sacerdoti dicitur: Fecisti nos Deo nostro regnum et sacerdotes , etc. Sacerdos ergo in altari ignem nutriens quotidie ligna subiiciet, id est fidelis quisque, ne in eo flamma caritatis deficiat, in corde suo tam exempla precedentium Patrum, quam sacre Scripture testimonia congerere non desistat. Nam quasi quedam fomenta igni dare est in exercitatione caritatis, uel exempla Patrum,  uel precepta Dominica populis ministrare. Quia enim interna nouitas nostra ipsa quotidie huius uite conuersatione ueterascit, iste ignis lignis adhibitis nutriendus est, ut dum per usum se nostre uetustatis extenuat, per Patrum testimonia atque exempla reuiuiscat. Et bene illi precipitur, ut mane ligna per dies singulos congregentur; uel certe quia mane prima pars diei est, postpositis cogitationibus uite presentis, hoc priori loco quisque fidelium cogitet, ut quod in se iam quasi deficit, quibus ualet nisibus studium caritatis inflammet. Ignis enim iste in altari Domini, id est in corde nostro, citius exstinguitur, nisi solerter adhibitis  exemplis Patrum et Dominicis testimoniis reparetur. Bene autem illic subditur: Imposito holocausto, desuper adolebit adipes pacificorum . Nam quisquis hunc in se ignem caritatis accendit, in semetipsum utique holocausta desuper ponit; quia omne uitium, quod in se male uiuebat, exurit. Cum enim cogitationum suarum interna considerat, et uitam reprobam per imitationis gladium mactat; in ara se sui cordis imponit, et igne caritatis incendit. De qua hostia pacificorum adipes redolent, quia interna noue uite impinguatio pacem inter nos et Deum faciens, odorem de nobis suauissimum Deo reddit. Quia uero eadem caritas in cordibus electorum inexstinguibilis manet, apte illic subditur: Ignis iste est perpetuus, qui nunquam deficiet  de altari . Nunquam profecto ignis iste de altari deficit, quia et post hanc uitam eorum mentibus feruor caritatis accrescit. Aeterna quippe contemplatione agitur, ut omnipotens Deus, quo magis uisus fuerit, eo amplius diligatur.«

Ipsum ergo Deum et hominem Iesum Christum, o Iudei, toto corde diligite, illius baptismum deuota mente suscipite, per eum sanctam Ecclesiam fideliter ingredi festinate, ut non perire cum incredulis, sed cum electis eius mereamini perfrui eternis gaudiis. Quid dicitis, o Iudei, quid respondetis, uel quid obiicitis? Iam utique deposito, infidelitatis errore, Iesum Christum uerum Deum uerumque hominem esse, mundum suo pretioso sanguine redemisse, tertia die a mortuis resurrexisse, celum  uidentibus discipulis ascendisse, et in Dei Patris dextera sedere incunctanter nobiscum credere deberetis. uolumus tamen scire cuius uoluntatis uel fidei estis, aut quid respondetis. Hec est responsio uestra, o Iudei: Dicitis enim uos magnopere scire uelle, qua necessitate Deus Pater compulsus, qui omnia quecunque uult facit, cuius uoluntas omnipotentia est, suum Filium dilectissimum sibique ceternum, ut nos Christiani asserimus, de celis misit, manibus impiorum tradidit, pati, crucifigi et mori uoluit, cum solo uerbo omnia quecunque in celo et in terra uult , statim perficere possit.

Nos huic questioni uestre satisfacere uolentes, o  Iudei, huiusmodi uobis respondemus dicentes, quod reuera Deus omnipotens in celo et in terra omnia quecunque uult facit; et quia uoluntas ipsius, ut dicitis, omnipotentia est: sed tamen per Filium suum, id est per ceternum sibi uerbum, per quod omnia ex nichilo condidit, et primum hominem formauit, dicens: Faciamus hominem ad imaginem et similitudinem nostram ; per illud idem uerbum, ipsum hominem quem fecerat, redimere uoluit. Non enim per angelum uel per archangelum redimere illum decreuit, sed per ceternum sibi Filium, per quem omnia creauit  . Et licet per eumdem sibi ceternum Filium Deus Pater cuncta  creauerit, in ipsa tamen relatione creationis ostenditur, quantum cunctis animalibus, quantum rebus terrenis uel celestibus, sed tamen insensibilibus homo preferatur. Cuncta quippe dixit Deus, et facta sunt . Cum uero hominem facere decreuisset, hoc quod reuerenter pensandum est, premisit, dicens: Faciamus hominem ad imaginem et similitudinem nostram. Neque enim sicut de rebus ceteris scriptum est, Fiat, et factum est; neque ut aqua uolatilia protulit, sic terra hominem germinauit: sed priusquam fieret, Faciamus dicitur; ut uidelicet quia rationalis creatura condebatur, quasi cum consilio facta uideretur. Quasi per studium de terra plasmatur, et inspiratione Conditoris in uirtutem uitalis spiritus erigitur;  scilicet ut non per iussionis uocem, sed per operationis dignitatem existeret, qui ad Conditoris imaginem fiebat. Hec itaque causa fuit, o Iudei, ut supra dictum est, qua Deus Pater unigenitum Filium suum de celis misit; quia uidelicet hominem quem ad imaginem et similitudinem suam formauerat, per ipsum redimere uoluit.

Adhuc in uestra malitia perseuerantes, o Iudei, nobis opponitis dicentes, quod nullatenus Christum uerum Deum esse poteritis credere, nec nostris admonitionibus assensum prebere, nisi illum in ueteri Testamento euidenter ostenderimus prefiguratum fuisse. Ad hec nos, o Iudei, uobis huiusmodi respondemus, quod reuera Deus et homo iehsu Christus multo ante legem tempore figuris et enigmatibus  patriarcharum fuit presignatus, prophetarum oraculis preostensus, sui aduentus tempore cum hominibus conuersatus, apostolorum atque euangelistarum preconiis post passionem et crucem illius quod iam uenerat et mundum redemerat, toto orbi manifeste exstitit predicatus; sed tamen ad uestram perfidiam omnino conuincendam, et catholicam fidem magis magisque corroborandam, quam perspicue in quatuor generibus principalium oblationum prefiguratis fuerit, monemus, o inimici ueritatis Iudei, ut diligenter audiatis.

 In exordio libri Leuitici quatuor genera principalium oblationum describuntur, que in odorem suauitatis Domino offerri uidebantur. Primum scilicet,  uitulum de armento sine macula; secundum, agnum de ouibus; tertium, turturem et columbam; quartum, similam conspersam, asymam, oleo unctam clibano coctam. Reliqua autem sacrificia pro qualitatibus causarum in persona populi offerebantur. Primum itaque sacrificium, scilicet uitulus de armento, Christum prefigurabat ex patriarcharum progenie descendentem. Hic procul dubio aratro sue crucis terram corporis nostri perdomuit, et Spiritus sancti semine fruge ditauit. Iste uitulus, scilicet Christus sine peccato est; quia sine uirili amplexu conceptus, sine pollutione natus, et sine culpa fuit crucifixus. Offertur autem uitulus non in  tabernaculo, sed ad ostium eius; quia extra castra crucifixus est Christus . Per filios autem Aaron sacerdotis offertur sanguis eius: quod de Anna et Caipha intelligitur, qui concilium facientes, per manus militum effuderunt sanguinem Christi. Secunda hostia, agnus de ouibus oblatus, id est Christus, qui propter innocentiam in agno figuratur. Hic est agnus qui per Isaiam in sacrificium adducitur; et per Ioannem digito hominibus demonstratur. De quo Isaias propheta sic ait: Sicut ouis ad occisionem ducetur, et quasi agnus coram tondente se obmutescet, et sic non aperiet eos suum . Ipsum etiam mansuetissimum agnum Ioannes Baptista hominibus demonstrabat, dicens: Ecce Agnus Dei, ecce qui tollit peccata mundi .  Bene autem in sacrificio agnus offertur, ut innocentie et passionis Christi figura demonstraretur. Bene et hedus offertur, quia per Christi mortem peccatum deletum est, et actor peccati diabolus uictus est. Tertium sacrificium est turtur et columba. Turtur quippe summam atque perfectam corporis Christi castitatem designat. Columba uero Spiritus sancti figuram habere ostenditur, sicut B. Ioanni Baptiste a Domino dicitur: Super quem uideris Spiritum descendentem et manentem super eum, hic est qui baptizat in Spiritu sancto. Et ego, inquit Ioannes, uidi Spiritum descendentem sicut columbam de celo, et mansit super eum , id est super Christum. Turtur ergo et columba, id est caro Christi, Spiritui sancto sociata per mysterium  passionis sacrificium Deo Patri in odorem suauitatis offertur. Ista tria sacrificia secundum humanitatem offert Christus iehsu. Quartum autem sacrificium offert Ecclesia de simila;  eiusdem sancte Ecclesie catholice figuram denuntiat, que ex conuenientibus membris, quasi simila ex multis credentium granis collecta est, et legis atque Euangeliorum mola in littera et spiritu reparata, per aquam baptismatis adunata, chrismatis oleo peruncta, sancti Spiritus igne solidata, et per humilitatem spiritus Deo hostia placens effecta.

Prefiguratus itaque fuit Christus, o inimici ueritatis Iudei, in uitulo propter passionem, in agno propter innocentiam, in turture et columba propter  incomparabilem castitatem et uite simplicitatem. Prefigurata etiam fuit in simila eius sponsa, scilicet sancta Ecclesia, que caritatis uinculo illi est coniuncta, et quasi membra capiti spiritalis dilectionis glutino consociata. His ergo et huiusmodi uerissimis Testamenti ueteris figuris, o Iudei, fides Christiana roboratur et uestra mendax assertio euidenter conuincitur. Iesum Christum itaque uerum Deum et uerum hominem credite, eiusque baptismum deuota mente suscipite, ut recte credendo et bona operando, ad electorum illius societatem possitis pertingere.



§ XXuIII.---

Synagoga Satane et filii diaboli sunt Iudei, non Abrahe et patriarcharum, quos non  imitantur: quibus hortatur, ut culpam suam humiliter agnoscant; nec Adam sequantur, qui postquam peccauit, abscondit se. Hortatur etiam eos ad baptismum; et ut maculam transacte infidelitatis lacrymis lauent; ut ueram doctrinam ab apostolis et euangelistis studiose perquirentes, per eam proficere studeant: ac spirituales hostias Deo offerant, sicut patres ipsorum carnales offerebant. Inter hec etiam, ut superbiam et elationem fugiant, que angelos deposuit. Qui per ignorantiam uel negligentiam uotum quod promiserat, non exsoluit, per ueram cordis contritionem ueniam consequetur; cum legalia sacrificia non sint iam Deo placita. Christus non est per mortem ab Ecclesia separatus, sed eam potius sibi uniuit. In cuius signum ita de columba sacrificium in lege offerri mandatur, ut collo caput inhereat. Cauendum est Iudeis, ne a diabolo per speciem boni decipiantur.

 Adhuc in incredulitatis malitia perseuerantes, o Iudei, ad excusandas excusationes in peccatis , iterum subsequenter dicitis, quod nec Christum uerum Deum esse uultis credere, nec Nouum Testamentum suscipere, sed sicut omnes patres uestri in Iudaismo permanere decernitis. Quasi etiam uestre incredulitatis culpam defendendo et excusando, patriarcharum et prophetarum ac sanctorum hominum uos felices esse iactatis; et idcirco aliam uos nouam religionem quam ipsi nescierunt, nolle tenere dicitis.

Ad hec respondentes uobis dicimus, o duri et tardi corde ad credendum Iudei, quod illius quisque filius dicitur, cuius doctrinam sequitur; sicut  per prophetam, Amorrheum patrem et Cetheam matrem Isreli Dominus dicit, non utique nascendo, sed imitando . Sic et in meliorem partem filii Dei nuncupantur, qui precepta Dei custodiunt. Unde et nos non natura sed imitatione Deo in oratione clamamus: Pater noster, qui es in celis . Nouimus ergo non tantum natiuitate, sed etiam imitatione filios alicuius uocari. Nam uos, o Iudei, secundum carnem filii Abrahe estis, secundum conuersationem uero filii diaboli dicimini. Ipse quippe Deus et homo iehsu Christus, cum patres uestros incorrigibiles uideret, eosque in sua malitia perseuerantes cerneret, ait illis: uos ex patre diabolo estis; et desideria patris uestri uultis facere . Erant itaque filii Abrahe  propter originem carnis, et non erant filii Abrahe propter uitium diabolice persuasionis. Ex patre diabolo erant, quia imitando diabolum filii diaboli facti erant. Quid etiam inter cetera iehsu Christus ad consolationem septiformi Ecclesie sue loquens in Apocalypsi per angelum suum seruo suo Ioanni de uobis dixerit, o Iudei, omnes simul audiamus.

Hec dicit primus et nouissimus, qui fuit mortuus, et uiuit: Scio tribulationem et paupertatem tuam, sed diues es; et blasphemaris ab his qui se dicunt Iudeos esse, et non sunt, sed sunt Synagoga Satane. . Quasi diceret: O fideles mei, non deficiatis in tribulationibus; quia ego tantum primus,  scilicet existens ante omnia, et per quem omnia subsistunt; et nouissimus, per quem omnia consummabuntur, propter uos passus sum mortem do qua surrexi; quam et uos pro me exspectare et pati debetis; et fui mortuus pro uobis per quem uiuetis, quia ego uiuo. Talem Ioannes describit Christum, qui ualeat illos de tribulationibus eripere, qui pro ipsius nomine tribulantur. Moneo uos, o Iudei, ut ea que ipse Deus et homo iehsu Christus ad consolationem Ecclesie sue loquitur, patienter audiatis, quatenus ab infidelitatis stultitia recedentes, uerum Deum illum esse nobiscum indubitanter credatis. Scio, inquit, tribulationem tuam, quia beati qui persecutionem patiuntur propter iustitiam ; et paupertatem tuam, quia, beati pauperes spiritu  ; sed diues es in spe remunerationis; et blasphemaris ab his, qui se dicunt Iudeos, id est confitentes, esse, et non sunt; quia si filii Abrahe essent, opera Abrahe facerent ; sed sunt Synagoga Satane, id est congregatio aduersantis.

Audite, o perfidi Iudei, que dico, audite que loquor. Absque dubio, o miseri, decepti estis, qui uos Abrahe filios esse iactatis, dum Abrahe opera non facitis, nec illius fidem tenetis. Incassum quippe uos sanctorum filios esse dicitis, qui non bonis moribus illorum fidem conseruatis, sed uerbo tenus illam custodire simulatis. In hoc ergo quod uos sanctorum filios esse dicitis, et idcirco noui testamenti regulam quam ipsi nescierunt, suscipere  respuitis; excusationem pretenditis, ne catholice fidei normam suscipientes, Iesum Christum uerum Deum, ac uerum hominem esse credatis. Quod uero de nobilitate generis Abrahe gloriamini, pertinet ad elationem; quod autem non spiritaliter, sed carnaliter legem obseruare decernitis, sicut patres uestri obseruauerunt, pertinet ad incredulitatis excusationem.

Nolo uos ignorare, o Iudei, quod Adam quando in paradiso per inobedientiam pomum uetiti arboris comedit, grauiter peccauit, sed multo grauius deliquit, quando mentis audacia se ab illo excusare uoluit, dicens: Mulier, quam dedisti mihi sociam, dedit mihi de ligno, et comedi . »Quatuor modis peccatum perpetratur in corde, ut ait B.  Gregorius  , et quatuor consummatur in opere. In corde namque suggestione, delectatione, consensu, et delectationis audacia perpetratur. Fit enim suggestio per aduersarium, delectatio per carnem, consensus per animam, defensionis uel excusationis audacia per elationem. Culpa enim que terrere mentem debuit, extollit, et deiiciendo eleuat, sed grauius eleuando supplantat. Unde et illius primi hominis rectitudinem antiquus hostis his quatuor ictibus fregit. Nam serpens suasit, Eua delectata est, Adam consensit, qui etiam requisitus confiteri culpam per audaciam noluit. Hoc uero in humano genere quotidie agitur, quod actum in primo parente  nostri generis non ignoratur. Serpens suasit, quia occultus hostis mala cordibus hominum latenter suggerit. Eua delectata est, quia carnales sensus ad uerba serpentis, id est suggerentis diaboli mox se delectationi substernit. Assensum uero Adam mulieri ipse prepositus prebuit; quia, dum caro in delectationem rapitur, etiam a sua rectitudine spiritus infirmatus inclinatur. Et requisitus Adam confiteri culpam noluit; quia uidelicet spiritus, quo peccando a ueritate disiungitur, eo in ruine sue audacia obduratur. Per tumorem quidem Adam semetipsum absconsurus fugerat, sed tamen requisitus innotuit, quantum timens tumebat. Cum enim ex peccato presens pena metuitur, et amissa Dei facies non amatur; timor ex tumore est, non  ex humilitate. Superbit quippe, qui peccatum, si liceat non punire, non deserit. Iisdem etiam quatuor modis peccatum consummatur in opere. Prius enim latens culpa agitur; postmodum uero etiam ante oculos hominum sine confusione reatus aperitur; dehinc et in consuetudinem ducitur; ad extremum quoque uel false spei seductionibus uel obstinatione misere desperationis enutritur.« Hoc loco pro salute uestra uos moneo, o Iudei, ut grauissimam infidelitatis uestre culpam humiliter cognoscatis, eamque per cordis elationem defendere amplius non presumatis, sed ex ea per ueram penitentiam et cordis contritionem ab omnipotenti Deo quantocius ueniam consequi studeatis, ne subito preoccupati  die mortis pro tam mortiferi peccati excusatione siue defensione cum incredulis pereatis.

uere humilitatis testimonia sunt, ut ait B. Gregorius, iniquitatem suam quemque cognoscere, et cognitam uoce confessionis aperire. At contra, usitatum humani generis uitium est, et labendo peccatum committere, et commissum negando defendere, et conuictum defendendo multiplicare. Ex illo quippe lapsu primi hominis hec augmenta nequitie ducimus, ex quo ipsam radicem traximus culpe. Sic namque ille dum lignum uetitum contigisset, abscondit se a facie Domini inter ligna paradisi. In qua absconsione, scilicet quia Deum latere non poterat, non latendi effectus describitur, sed affectus notatur. Qui cum argueretur a Domino,  quod de ligno uetito gustasset, illico respondit: Mulier, quam dedisti mihi sociam, ipsa dedit mihi de ligno, et comedi. Ipsa quoque mulier inquisita respondit: Serpens decepit me, et comedi . Ad hoc quippe a Domino requisiti fuerant, ut peccatum quod transgrediendo commiserant, confitendo delerent. Unde et serpens ille persuasor, qui non erat ad ueniam rouocandus, de culpa non est requisitus. Interrogatur itaque homo ubi esset, ut perpetratam culpam respiceret, et confitendo cognosceret, quam longe a Conditoris sui facie abisset. Sed adhibere sibimet utrique potius defensionis solatia, quam confessionis remedia elegerunt. Cumque excusare peccatum uir per mulierem uoluisset, mulier per serpentem, auxerunt culpam,  quam tueri conati sunt: oblique Adam Dominum tangens, quod ipse peccati eorum auctor exstiterit, qui mulierem fecit; Eua culpam ad Dominum referens, qui serpentem in paradiso posuit. Qui enim diaboli fallentis uerba audierant: Eritis sicut dii; quia Dei similes esse in diuinitate nequiuerunt, ad erroris sui cumulum Deum sibi facere similem in culpa conati sunt. Sic ergo reatum suum, dum defendere moliti sunt, addiderunt, ut culpa eorum atrocior fieret discussa, quam fuerat perpetrata. Unde nunc quoque humani generis rami ex hac adhuc radice amaritudinem trahunt. Et cum de uitio suo quisque arguitur, sub defensionum umbra quasi sub quedam se arborum folia abscondit: et uult ad quedam excusationis sue secreta faciem  Conditoris fugere, dum non uult cognosci quod facit. In qua uidelicet occultatione non se Domino, sed Dominum abscondit sibi. Agit quippe ne omnia uidentem uideat, non autem ne ipse uideatur. Quo contra cuique peccatori iam exordium illuminationis est humilitas confessionis; qua sibimetipsi iam parcere renuit, qui malum non erubescit confiteri, quod fecit; et quod defendendo excusare potuit, accusando se celerrime non defendit. Unde et mortuo Lazaro, qui mole magna premebatur, nequaquam dicitur: Reuiuisce; sed, ueni foras . Ex qua scilicet resurrectione, que gesta in illius est corpore, signatur qualiter nos resuscitemur in corde. Cui uidelicet mortuo  dicitur: ueni foras; ut nimirum homo in peccato suo mortuus, et per molem male consuetudinis iam sepultus, quia intra conscientiam suam absconsus iacet per nequitiam, a seipso foras exeat per confessionem. Mortuo enim, ueni foras dicitur, ut ab excusatione atque occultatione peccati ad accusationem suam ore proprio exire prouocetur. Unde Dauid propheta ab illa tanti morte facinoris reuiuiscens, ad uocem Domini quasi foras exiit, dum per Nathan correptus, quod fecerat accusauit .

Huius itaque sancti patriarche, scilicet Dauid, o Iudei, exemplum tenete, deuotam istius regis confessionem imitari studete, humilem huius sancti prophete penitentiam de transacta infidelitate  uestra agere festinate, ut non per incredulitatis culpam uobis contingat perire, sed cum fidelibus populis ad celestis patrie felicitatem possitis pertingere. Nolite igitur culpam diuturne incredulitatis uestre per mentis elationem ulterius excusare; peccatum durissime obstinationis per cordis tumorem deinceps non presumatis defendere; ad arma uersute disputationis ne ultra uelitis concurrere; sub malitie et nequitie tegumento uos ipsos non queratis abscondere. Deus omnipotens delinquentium facta odit, et libenter conuersorum penitentiam suscipit. Ipse quoque iniquorum uitam reprobat, eosque ut resipiscant, misericorditer exspectat.

Hoc procul dubio ipse Deus omnipotens, misericors  et clemens significabat, cum ad auram post meridiem in paradiso deambulans, Adam post transgressionis culpam requirebat, dicens: Adam, ubi es?  Quid inter hec est animaduertendum?  Nunquidnam diuina potentia nesciebat, ad que latibula Adam post culpam fugerat, quem paulo antea de limo terre plasmauerat? Sed quia uidit in culpa lapsum, iam sub peccato uelut ab oculis ueritatis absconditum; quia tenebras erroris eius non approbat; quasi ubi sit peccator ignorat, eumque uocat ac requirit, dicens: Adam, ubi es? Per hoc quod uocat, signum dat, quia electos ad penitentiam reuocat. Per hoc autem quod requirit, aperte insinuat, quia quasi peccatores iure damnandos ignorat.

 De preterita igitur infidelitate uestra, o Iudei, humiliter penitentiam agite, et ad defensionis uestre latibulum nolite confugere. uersute disputationis uestre arma iam deponite, et incredulitatis culpam humiliter cognoscite, eamque lacrymis abluere festinate, ut per ueram penitentiam et cordis contritionem cunctorum remissionem peccatorum possitis percipere. Spiritalia etiam Christi precepta studiose custodite, baptismum eius deuota mente suscipite, peccatorum maculas lacrymis indesinenter lauate, ut sancte Ecclesie ianuam fideliter ac decenter nobiscum possitis intrare.

Hanc procul dubio preceptorum Christi obseruationem  etiam peccatorum necessariam per lacrymarum ablutionem Moyses futuram in sancta  Ecclesia presignabat, cum in tabernaculo labrum eneum in quo sacerdotes lauarentur, iussione Domini de speculis mulierum faciebat. Fecit ergo Moyses labrum eneum cum basi sua de speculis mulierum, que excubabant in ostio tabernaculi . B. Gregorius, uir scilicet in Christi Ecclesia ualde utilis ac necessarius accedat, et quid labrum eneum de speculis mulierum factum significet, nobis exponat.  »Labrum, inquit, eneum Moyses ponit in quo sacerdotes lauari debeant, et Sancta sanctorum ingredi; quia lex Dei prius nos lauari per compunctionem precipit, ut nostra immunditia ad penetrandum sanctorum Dei munditiam non sit indigna. Qui bene labrum de  speculis mulierum perhibet factum, que ad tabernaculi ostium indesinenter excubant. Specula quippe sunt mulierum precepta Dei, in quibus sese sancte anime semper aspiciunt, et si que in eis sunt feditatis macule, deprehendunt, et cogitationum uitia corrigunt, et quasi retinentes uultus ex reddita imagine componunt; quia, dum preceptis Dominicis solerter intendunt, in eis procul dubio, uel quid in se celesti uiro placeat, uel quid displiceat agnoscunt: que quandiu in hac uita sunt, eternum tabernaculum ingredi nequaquam possunt. Sed tamen ad ostium tabernaculi mulieres excubant,  quia sancte anime etiam cum infirmitate adhuc carnis grauantur, amore tamen continuo ingressum eterni introitus obseruant. Moyses ergo labrum sacerdotibus de speculis mulierum fecit, quia lex Dei lauacrum compunctionis peccatorum nostrorum exhibet, per quod sancte anime superno sponso placuerunt. Intuenda nobis celestia precepta prebet; quibus si diligenter intendimus, interne nostre imaginis maculas uidemus. uidentes autem maculas in penitentie dolore compungimur; compuncti uero, quasi in labro de speculis mulierum lauamur. Tunc ergo de nobis uere compungimur, si studiose Patrum precedentium facta pensamus, ut ex conspecta illorum gloria, in nostris nobis oculis nostra uita sordescat. Tunc uere compungimur,  cum precepta Dei studiose perscrutamur, ut per hec proficere ipsi contendamus, per que iam profecisse, nouimus, quos ueneramur.«

Peniteat igitur uos iam nunc usque, o Iudei, Christum negasse, et de tam grauissima infidelitatis uestre culpa ueraciter penitentiam agite, ne in incredulitatis duritia diutius permanentes, quod absit! cum incredulis patribus uestris contingat uobis perire. Precepta etiam Dei et hominis Iesu Christi studiose ab ecclesiasticis uiris perquirite, eaque studiosius opere implere curate, per que iam olim precedentes patres, apostolos scilicet et euangelistas, martyres et confessores, ceterosque sancte Ecclesie doctores indubitanter cognoscitis profecisse.  Nam si eiusdem summi pontificis Iesu Christi precepta sine dolo custodieritis, et eorumdem sancte Ecclesie doctorum uestigia inoffenso pede secuti fueritis; ipsorum adiuti orationibus, ad illorum societatem pertingere poteritis. Illorum itaque facta indesinenter pre oculis habete, ut, eorum cognita iustitia atque sanctitate, ipsorum sacratissimo ministerio baptismum Christi gratulanter suscipiatis, eorumque regimini uos ipsos deuota mente committere festinetis; ut sacri baptismatis unda et sancti Spiritus gratia renouati, sanctissimo illorum collegio cum ceteris Ecclesie filiis consociari feliciter ualeatis. Peniteat uos igitur usque hodie in peccatorum uestrorum sordibus uixisse, pertinaci mente Christum negasse, sacrilego spiritu et polluto  ore ipsum blasphemasse, sancte Ecclesie ministris irreuerenter detraxisse, nouum testamentum superba mente repudiasse, eidem Iesu Christo, qui illud infirmiter instituit, et sancte Ecclesie sue custodiendum ac summopere conseruandum precepit, procacibus uerbis multoties insultasse: et dum adhuc in presenti seculo uiuendi spatium uobis conceditur, uitam moresque in melius commutate, peccatorum maculas lacrymis abluite, ut sacro prius baptismate renouati, et bonis subsequentibus operibus exercitati omnium delictorum mereamini ueniam percipere.

 Audite, o perfidi Iudei, que dico; audite que loquor; auscultate, que pro salute uestra moneo. Hostias quas patres uestri in ueteri testamento carnaliter offerebant, uos in nouo, prius percepta baptismi gratia, pro expellendis uitiis et adipiscendis uirtutibus spiritaliter offerre studete. Illi offerebant boues et oues, et uos in ara cordis imponite rigorem perfecte religionis et innocentiam pie conuersationis. Illi immolabant uitulos et arietes, uos offerte discretionem bone operationis. Illi offerebant columbas et turtures, uos immolate Deo puras orationes et lacrymas uere compunctionis. Ut ergo supradictum est, o Iudei, patres uestri offerebant carnalia sacrificia, uos in remissionem peccatorum uestrorum oportet offerre spiritalia.

 Interea quo ordine Dominus in Leuitico hostiam immolari precepit, audiamus: Homo, inquit, qui obtulerit hostiam, offeret eam ad ostium tabernaculi, et ponet manus suas super caput hostie: et offerent filii Aaron sacerdotis sanguinem eius, effundentes per altaris circuitum, quod est ante ostium tabernaculi. Detractaque pelle hostie, artus in frusta concident, et subiicient in altari ignem, strue lignorum ante composita; et membra que cesa sunt desuper ordinantes, caput uidelicet et cuncta que adherent iecori, intestinis, et pedibus lotis aqua . »Pellem hostie subtrahimus, ut ait B. Gregorius  , cum a mentis nostre oculis uirtutis superficiem amouemus; cuius artus in frusta concidimus, cum distinguentes  subtiliter eius intima membratim cogitamus. Sed inter hec sciendum est quod idcirco nonnunquam impulsu illicite cogitationis affligimur, quia in quibusdam terrene conuersationis actibus, quamuis illicitis libenter occupamur. Cumque uel in minimis terrena actio per desiderium tangitur, crescente contra nos antiqui hostis fortitudine, mens nostra non minima importunitate tentationis inquiratur Unde et membra hostie per frusta concisa caput atque omnia que circa iecur sunt, iubentur ignibus cremari. Nos quippe pedes atque intestina hostie prius aqua diluere est  ; cum nos ipsos sacrificium Deo offerimus, cum uitam nostram cultui diuino dedicamus. Que membra hostie et per frusta concisa super ignem ponimus, cum uite nostre  opera uirtutibus distinguentes immolamus. Caput atque ea que iuxta iecur continentur, incendimus, cum in sensu nostro, quo omne corpus regitur atque in occultis desideriis, flamma diuini amoris ardemus. Et tamen precipitur, ut pedes atque intestina hostie lauentur. Pedibus enim terra tangitur, intestinis uero stercora gestantur; quia plerumque iam ex desiderio in eternitate succendimur, iam toto deuotionis sensu ad appetitum nostre mortificationis inhiamus. Sed quia adhuc pre infirmitate terrena aliquando agimus, nonnulla, que iam subegimus illicita, in corde toleramus. Cumque cogitationes  nostras immunda tentatio inquinat, quid aliud quam intestina hostie stercus portant? Sed ut comburi debeant, lauantur; quia nimirum necesse est ut, immundas cogitationes fletus diluat, quas in actione sacrificii supernus amor incendat. Et quidquid mens uel de aperto certamine, uel de conuersationis pristine memoria patitur lauetur, ut tanto suauius in conspectu eterni inspectoris ardeat, quanto cum ei assistere ceperit, nichil terrenum secum, nil lubricum in ara sue orationis imponat.«

uetus itaque testamentum, o Iudei, spiritaliter intelligite, et non carnales sed spiritales Deo Patri hostias per Iesum Christum fideliter offerre curate, ut cunctorum ueniam peccatorum possitis acquirere,  et ad eternam felicitatem cum sancte Ecclesie filiis pertingere. uirtutes ergo diligite, uitia fugite, contra tentationes tam carnales, quam spiritales toto mentis nisu decertate, ut non ab eis uinci, sed eas cum Dei iuuamine fortiter possitis uincere. In omni etiam uestra actione caute uos agite; uidelicet, ut non uos superbia eleuet, non elatio inflet, non ambitio per terrena oblectamenta dilaniet, non aduersitas perturbet, non presentis uite prosperitas ad appetenda eterna gaudia negligentes faciat.

Quod in cunctis suis operibus sese homo caute et diligenter agere debeat, in Genesi figurate ostenditur, ubi sic legitur: Tulit Dominus Deus hominem,  et posuit eum in paradiso uoluntatis, ut operaretur et custodiret illud . Quid B. Gregorius super hunc locum dicat  , audiamus. »Pensandum, inquit, magnopere est quod bona prodesse nequeunt, si mala que subrepunt, non caueantur. Perit omne quod agitur, si sollicite in humilitate non custoditur. Unde bene quoque de ipso primo parente dicitur: Posuit eum Dominus in paradiso uoluptatis, ut operaretur et custodiret illud. Operatur quippe, qui bonum agit quod precipitur. Sed quod operatus fuerit non custodit, cui hoc subripitur, quod prohibetur. Unde magnopere oportet bona semper agere, et ab ipsis nos bonis operibus caute in cogitatione custodire. Nam si mentem eleuant, bona non sunt; quia uidelicet non militant actori, sed elationi.  Qua in re non inordinate agimus, si ex libris licet non canonicis, sed tamen in edificatione Ecclesie editis testimonium proferamus.« In libro itaque Machabeorum legitur, quod Eleazar in prelio elephantem feriens strauit, sed sub ipso quem occidit, ipse occubuit . Quos ergo Eleazar iste significabat, quem sua uictoria oppressit, nisi eos qui sua uitia superant, et sub ipsa, que sibi obiiciunt  , superbiendo succumbunt? Quasi enim sub hoste, quem prosternit, moritur, qui de culpa quam superat, eleuatur.

Fidem ergo catholicam, o Iudei, deuota mente  tenete, in bonis operibus elationem fugite; ne unde uos uitia superare putatis, forte sub illa cadatis  . Qui enim superbe attollitur, in sui confusione humiliabitur; qui exaltatur, deiicietur; qui eleuatur, prosternetur; qui inflatur, allidetur. Quare? Quia de excelso grauior casus, de alto maior ruina est. Initium enim omnis peccati superbia est . Superbia angelos deposuit, tumor regna dissoluit, elatio excelsos deiecit, arrogantia sublimes humiliauit. Econtra humilitas casum nescit, humilitas lapsum non nouit, humilitas ruinam nunquam incurrit, humilitas nunquam lapsum passa est.

Profundam igitur humilitatem, ut dictum est, o Iudei, in moribus tenete, superbiam fugite, elationem  cauete, fidem sancte Trinitatis, Patris uidelicet, et Filii, et Spiritus sancti deuota mente suscipite, uos ipsos ecclesiasticis sacramentis humiliter subiicite, ut a seruitute peccati erepti et pristine uite sordibus emundati, ad animarum uestrarum salutem possitis pertingere. uouete ergo summo pontifici Iesu Christo fidem intemeratam, conscientiam puram, conuersationem sanctam, uitam religiosam, ut digni habeamini cum fidelibus populis ingredi sanctam Ecclesiam.

Forte queritis nobis, o Iudei, dicentes. Postquam Deo uotum nostrum uouerimus, si in aliquod illud fregerimus, si per ignorantiam uel per negligentiam illud non impleuerimus, si forte illud propter humanam  fragilitatem transgressi fuerimus, Deo qualiter satisfacere poterimus? Ad hec nos respondentes uobis dicimus, quod si per ignorantiam uel per negligentiam, siue per obliuionem uota uestra fugeritis; per uite emendationem, et ueram cordis contritionem, et per humilem penitentiam ab omnipotenti Deo ueniam consequi poteritis.

Sed liber Leuiticus de illo qui se iuramento constrinxerit, et postea per ignorantiam uel negligentiam, siue per obliuionem illud fregerit, quid dicat, omnes simul audiamus: Anima que iurauerit, et protulerit labiis suis, ut male quid faceret, uel bene, et idipsum iuramento et sermone firmauerit, oblitaque postea intellexerit delictum suum, agat penitentiam pro peccato, et offerat agnam de gregibus siue  capram, orabitque pro ea sacerdos, et pro peccato eius. Si autem non potuerit offerre pecus, offerat duos turtures, uel duos pullos columbarum Domino, unum pro peccato, et alium in holocaustum . uetus testamentum, o Iudei, ut testatus sum, non ad litteram sed spiritaliter est intelligendum.

Beatus igitur Gregorius uir sapiens,  et in exponendis sanctarum Scripturarum sensibus ualde discretus accedat, et predictarum hostiarum differentias nobis spiritaliter ostendat. »Iuramentum, inquit, proferre est, uoto nos diuine seruituti illigari. Cum enim bona opera promittimus, bene nos facere spondemus; cum uero abstinentiam cruciatumque  carnis nostre uouemus, male ad presens nos nobis facere iuramus. Sed quia nullus in hac uita ita perfectus est, ut quamlibet Deo deuotus sit, inter ipsa quantumcunque pia uota non peccet, pro peccato agna siue capra offerri precipitur. Quid enim per agnam, nisi actiue innocentiam, et quid per capram, que in summis extremisque sepe rupibus pendens pascitur, nisi contemplatiua uita signatur? Qui ergo se conspicit promissa ac proposita non implesse, ad sacrificium Dei se studiosius debet, uel innocentia boni operis, uel in sublimi pastu contemplationis accingere. Et bene agna de gregibus, capra uero de gregibus offerri non precipitur; quia actiua uita multorum est, contemplatiua uero paucorum. Et nos cum hec agimus,  que multos agere et egisse conspicimus, quasi agnam de gregibus damus. Sed cum offerentis uirtus ad agnam capramque non sufficit, in remedium penitentie adiungitur, ut aut duo pulli columbarum, aut duo turtures offerantur. Scimus quia columbarum uel turturum pulli pro cantu gemitus habent. Quid ergo per duos columbarum uel turturum pullos, nisi duplex penitentie nostre gemitus designatur? Ut cum ad offerenda bona opera non assurgimus, nosmetipsos dupliciter defleamus; quia uidelicet recta non fecimus, et praua operati sumus. Unde et unus turtur pro peccato, alter uero in holocaustum offerri iubetur. Holocaustum namque totum incensum dicitur. Unum ergo turturem pro peccato offerimus, cum pro culpa gemitum  damus. De altero uero holocaustum facimus, cum pro eo quod bona facere negleximus, nosmetipsos funditus succendentes igne doloris ardemus.«

Fidem ergo catholicam, o Iudei, deuota mente suscipite; testamentum uetus spiritaliter intelligere curate, noui testamenti sacramenta per omnia recipite; bonorum operum sacrificia in remissionem peccatorum uestrorum per summum pontificem Iesum Christum Deo Patri offerre studete. Post passionem itaque, et resurrectionem, atque in celum ascensionem Iesu Christi Domini nostri iam peccata non sunt purganda taurorum, uitulorum, hircorum, arietum, aut agnorum sanguinibus; sed  lacrymis, orationibus, ieiuniis, uigiliis, eleemosynis et ceteris bonis operibus. Iam procul dubio ista legalia sacrificia in nouo testamento non sunt necessaria, nec Deo placita. Nam si Deus in nouo testamento ista sibi carnalia sacrificia offerri uellet, nequaquam per Isaiam prophetam illa reprobaret, dicens uobis: Quo mihi multitudinem uictimarum uestrarum, dicit Dominus? Plenus sum holocausto arietum et adipe pinguium; sanguinem uitulorum et agnorum et hircorum nolui. Cum ueniretis ante conspectum meum, quis quesiuit hec de manibus uestris. Ne offeratis, inquit, ultra sacrificium frustra . In hoc ergo quod Dominus ait: Ne offeratis  ultra sacrificium frustra, aperte demonstrat, post noui testamenti institutionem carnalia ueteris testamenti sacrificia ab eo esse reprobata, et offerentibus inutilia. Constat ergo carnales ueteris testamenti ceremonias in aduentu Dei et hominis Iesu Christi finem accepisse, et ecclesiastice religionis sacramenta, quibus uenia peccatorum conceditur, et celeste regnum fidelibus aperitur, initium sumpsisse. Si igitur delictorum uestrorum ueniam cupitis obtinere, non taurorum nec uitulorum sanguinem, nec pecudum carnes; sed dignos penitentie fructus, lacrymas scilicet uere compunctionis, eleemosynas gratuite uoluntatis, orationes contriti cordis, et cetera Deo digna ac placita opera summopere offerre curate.

 Quid ad hec dicitis, o Iudei, quid obiicitis, uel quid respondetis? Nunquid Iesum Christum uerum Deum esse iam creditis? An adhuc de illius diuinitate malitie et nequitie nebula contenebrati, in aliquo dubitatis? uellem tamen certius cognoscere, cuius fidei uel uoluntatis estis. Si enim, quod nimium optamus, Iesum Christum unum Deum esse iam creditis, pro uestra conuersione Deo gratias reddemus. Si autem in uestre incredulitatis malitia adhuc perseuerare disponitis, hoc ipsum indicate nobis. Iam superius protestatus sum, quod nulla uidelicet ratione uos inuitos dimittamus, quosque noui et ueteris testamenti uerissimis testimoniis Iesum Christum uerum Deum et uerum hominem esse aperte ostendam; et uos qui illum obstinata  mente uerum Deum non esse asseritis, falsos testes fore euidentissime conuincam.

Hec est uestra responsio, o Iudei, simul et oppositio. Dicitis enim, Iesum Christum tante uirtutis uel potentie non fuisse, ut sanctam Ecclesiam a damnatione perpetua redimere, et ad celestem patriam subleuare posset; quin etiam asseritis per mortem crucis ab ea separatum fuisse.

Nos uero huic uestre mendacissime oppositioni, o Iudei, respondentes, indubitanter Iesum Christum dicimus uerum Deum uerumque hominem esse, sanctam Ecclesiam in utero intemerate uirginis Marie inseparabiliter sibi coniunxisse, per crucem et piissimam mortem suam potenter ac misericorditer  a damnatione perpetua redemisse, sanguine proprio a peccatis lauisse, sacro baptismate consecrasse, sancti Spiritus magisterio illam perfecte docuisse; in se, per se, et post se ad celestis patrie felicitatem, id est ad uidendam sui Patris claritatem perduxisse, et eiusdem sancte Ecclesie eternaliter caput factum esse. Et ut non dubitetis, o Iudei, uera esse que prediximus, libri Leuitici testimonio incontinenti probare uolumus. Ad nostram itaque fidem corroborandam, et uestre infidelitatis perfidiam omnino conuincendam, quid liber Leuiticus dicat omnes simul audiamus. Si de  turture uel columba, que pro peccato offerri iubetur, holocaustum fuerit Domino; caput eius retorqueatur ad pennulas, ita ut collo caput inhereat et non penitus abrumpatur .

 Quid in hac oblatione turturis uel columbe, que pro peccato iubentur offerri, atque ut post mortem hostie corpori inhereat caput, o Iudei, nisi Iesu Christi Redemptoris nostris persona signatur? Mediatoris etenim nostri mors, ut ait B. Gregorius, ad coniunctionem sui corporis, id est Ecclesie, ualuit, non ad separationem. Mediator enim Dei et hominum, id est caput omnium nostrum et uere mundationis hostia, unde pro nobis mortem pertulit, inde nobis uerius inhesit. Post sectionem ergo caput turturis suo corpori inheret;  quia Christum ab Ecclesia nec mors interueniens diuisit. Persecutores quoque peregerunt hoc quod perniciose moliti sunt. Intulerunt ei mortem, ut ab ea absciderent fidelium deuotionem; sed inde potius fides creuit, unde hanc se exstinguere infidelium crudelitas credidit. Cumque se existimarent, eius miracula persequendo abscidere, ipsa quippe  miracula compulsi sunt nesciendo dilatare. Quis itaque caput nostrum est, o inimici ueritatis Iudei, nisi Redemptor humani generis iehsu Christus, in quo Apostolus dicit  , uniuersa condita esse in celis et in terra, uisibilia et inuisibilia, siue throni, siue dominationes, siue principatus, siue potestates; omnia per ipsum, et in ipso creata sunt, et ipse est ante omnes, et omnia in ipso constant, et  ipse est caput corporis Ecclesie, qui est principium, primogenitus ex mortuis; ut sit in omnibus ipse principatum tenens . Quem cum patres uestri persequerentur, nomen eius de terra delere conati sunt. Cumque illum crucifixum et sepultum uiderent, eum se ab amore omnium diuidisse crediderunt. Sed caput turturis incisum est, et tamen a suo corpore diuisum non est, quia ex eo quod pro nobis Christus pertulit, omnes nos sibi uerius in ipsa sua morte coniunxit. Caput ergo turturis incisum inhesit corpori; quia pro nobis quidem Redemptor noster passus est, sed ut uos mentimini, o Iudei, a nobis separatus non est.

Hec itaque Leuitici libri historia spiritaliter exposita,  nos qui Iesum Christum caput nostrum esse firmiter credimus, in fide catholica indubitanter confirmat, et uos qui illum a sancta Ecclesia separatum esse obstinata mente asseritis, aperte falsitatis assertores esse conuincit. uos igitur, o inimici ueritatis Iudei, qui tam euidentissimis noui et ueteris testamenti assertionibus, quod iehsu Christus uerus Deus et uerus homo sit, pertinaci animo non credendo resistitis; forsitan antiqui hostis suggestionibus iam illecti estis. Ille forsitan qui Euam, ut de ligni uetiti pomo contra Dei preceptum gustaret, uerbis persuasoriis decepit; corda  uestra ne Christum uerum Deum et uerum hominem esse credatis, calliditatis sue argumentis irretiuit. Sollicite ergo antiqui hostis insidias, o Iudei, intelligere pariter et cauere debetis, ne callidissimis illius suggestionibus decepti, per infidelitatis malitiam, pereatis  . Sic quoque innocentia uite oportet uos esse simplices, ut tamen cum simplicitate existere debeatis prudentes. O gens Iudaica, gens praua atque peruersa! indubitanter tene, quia si prudentiam simplicitati non miscueris, iuxta prophetam columba seducta es non habens cor . Sed ideo columba quia simplex, ideo autem cor non habens, quia es ignara prudentie. Tantam habere discretionem debetis, o Iudei, ut ratione prediti inter bonum et malum, inter bonum  et melius, inter ueritatem et falsitatem discernere possitis; ne ocultis diaboli suggestionibus per speciem boni decepti, eterne damnationis periculum incurratis. Et, ut apertius dicam. hec est percunctatio Iosue ducis populi Isrel dicentis: Noster es, an aduersariorum?  Ac si apertius diceret: uirtus es, qua anima ad bene operandum sollicitetur et iugiter in bono opere conseruetur, an uitium, quo suggerente diabolo per speciem boni decipiatur; et decepta in eterne mortis profundum mergatur? Unde et Ieremie prophete a Domino dicitur: Si pretiosum a uili separaueris, quasi os meum eris .

Nolo uos ignorare, o Iudei, quod multi decipiuntur a diabolo, et tamen ignorant se esse deceptos,  Osee prophete testimonio declarante. Comederunt, inquit, alieni robur eius, et ipse nesciuit . Alieni itaque maligni Spiritus significantur, qui uirtutes mentis corrodunt, sed negligentium corda hoc non intelligunt. »Tunc diabolus tanquam inermis uincitur, ut ait in libro Sententiarum B. Isidorus noster patronus  , quando de aperta iniquitate hominem deprauare conatur. Armatus uero tunc incedit, dum per speciem sanctitatis et uirtutis ea que sancta sunt, destruit; quando et qui decipitur, sua detrimenta non sentit, sed tanquam uirtutes sint que sunt uitia, sectatur et diligit. In oculis carnalium diabolus terribilis est, in oculis autem electorum terror eius uilis est.  Ab incredulis ut leo timetur; a fortibus in fide ut uermis contemnitur, atque ad modicum ostensus, facile repellitur. Qui suggestiones diaboli non recipit, in eius insidias minime transit. Nam in consequenti opere facile repellitur, si prima oblectamenta illius respuantur. Diabolus quasi serpens est lubricus, ut ait B Isodorus in libro Sententiarum  , cuius capiti, id est prime suggestioni, si non resistitur, totus in interna cordis, dum non sentitur, illabitur. Tentationum diabolicarum initia fragilia sunt, que si non caueantur, sed per usum in consuetudinem  transeant, in nouissimis fortiter conualescunt, ita ut nunquam aut cum difficultate uincantur. Dum in tota uita diabolus supplantare hominem cupiat, amplius tamen illum in fine decipere desiderat.«

Hinc est quod in principio Dominus serpenti minatur, dicens: Inimicitias ponam inter te, et mulierem, et semen tuum, et semen illius . Et adiecit: Ipsa conteret caput tuum, et tu insidiaberis calcaneo eius . »Caput serpentis conterere est, ut ait B. Gregorius  , initia diabolice suggestionis manu sollicite considerationis a cordis aditu funditus exstirpare. Qui tamen cum ab initio deprehenditur, percutere calcaneum molitur; quia etsi prima suggestione intentionem hominis non  percutit, decipere tamen in fine toto conamine cupit. Si autem semel cor intentione corrumpitur, sequentis actionis nimietas  , et terminus ab hoste callido secure possidentur; quoniam totam sibi arborem fructum ferre conspicit, quam uenenoso dente in ipsa radice uitiauit.«  Quia igitur non solum in adolescentia, sed etiam in senectute; nec tantum in senectute, sed etiam in fine diabolus hominem decipere cupit; necesse est ut in hac uita homo, quamuis sit iustus, quamuis sanctus, nunquam tamen sit securus; sed semper humilis caueat, semperque ne in finem corruat, sollicitus pertimescat.

Audite igitur que dico, o rebelles et perfidi Iudei; audite que loquor; diligenter auscultate,  que recta intentione pro animarum uestrarum salute uobis suadeo. Si antiquus hostis uobis suggerit, ut a cultu et dilectione Dei recedatis, nullatenus illi assensum prebeatis  . Primam suggestionem diaboli a cordibus uestris expellite, et imminentes tentationes a mentibus uestris facilius poteritis abiicere. Statim ut apparuerit scorpio, caput illius conterite, id est initium mortifere suggestionis a mentis aditu expellite, et non prorumpet in opere. Caput serpentis calcate, hoc est praue persuasionis principium repellite, ut innocenter peccati maculam possitis euadere, et Iesum Christum uerum Deum et uerum hominem esse indubitanter credere. uetus itaque testamentum, o Iudei, spiritaliter  intelligere curate; nouum deuota mente suscipite; euangelice institutionis precepta studiose implere satagite; superstitiosas Phariseorum traditiones uilipendite; legis mandata non carnaliter, sed spiritaliter obseruate, ut digni mereamini censer. Christiano nomine. Iam post Iesu Christi natiuitatem, resurrectionem, atque in celis ascensionem non carnales ueteris testamenti oblationes, nec Phariseorum inutiles traditiones; sed spiritales sancte Ecclesie hostie per eumdem summum pontificem Iesum Christum Deo Patri sunt acceptabiles.  Ceremoniis quoque ueteris legis, quas Deus Pater Hebraico populo custodiri ad tempus mandauit, in aduentu Christi finem imponens, per eumdem nouum sacerdotem Filium suum Christum noua precepta mundo edidit, que nisi deuota mente et fideli deuotione susceperitis, o Iudei, saluari nequaquam poteritis.



§ XXIX.---

In Nadab et Abiu, qui ignem alienum offerentes a Domino interempti sunt, illi significantur, qui Phariseorum traditionibus, et hereticis dogmatibus Ecclesiam perturbant. Inde de uariis inter Iudeos sectis, ac heresum natura iuxta Isidorum: quas Ecclesia sapientia sua superat, sicut persecutiones patientia. A qua dum heretici, secundum nominis etymologiam, per uoluntariam electionem separantur, sui similium exemplo in  eternum peribunt. Traditur doctrina Pauli de philosophis gentium, qui uiam Christum non inuenientes in preuaricatores angelos inciderunt, ac gloriam Dei in creaturis splendentem in uanitatem et idolorum culturam conuerterunt: qui ideo excusari non possunt, nec salutem inuenire, cum iustitia sit tantum ex fide I. C. Respondet Iudeis querentibus: Cur Christiani qui uetus testamentum recipimus, animalia immunda manducemus? Quia scilicet Christus ueniens spiritalem intelligentiam in iis preceptis latentem reserauit, ut superstitiosus sit, qui Dei creaturam exsecrando a quibusdam escis abstinet. De utilitate contemplationis, ut superior pars inferiori presit: utque uiriliter in omni opere agamus; ne frigidi a Deo contemnamur. Simul etiam agit de superbie malis que, dum Deo non uult subiici, ea que infra ipsum sunt, patitur aduersa.

 Si ergo aliam doctrinam susceperitis, uel aliter quam Christus Christianos uiuere docuit, uixeritis; de cetu electorum eius omnino peribitis. Nescitis, o miseri et miserandi Iudei, quia Nadab et Abiu filii Aaron sacerdotes idcirco perierunt, quia super altare ignem alienum Domino obtulerunt? Sed ut plenius scire possimus qualiter gestum sit, o Iudei, illius temporis historiam, si placet, latius percurramus. Oblatis ergo holocaustis super altare in odorem suauitatis Domino, Moyses et Aaron ingressi tabernaculum testimonii, et egressi, benedixerunt populo Isrel. Apparuitque gloria Domini omni multitudini filiorum Isrel, et ecce ignis egressus a Domino, deuorauit holocaustum et adipes, qui erant super altare. Quod cum uidissent turbe, laudauerunt  Dominum ruentes in facies suas . Arreptisque Nadab et Abiu filii Aaron thuribulis, posuerunt ignem et incensum desuper, offerentes coram Domino ignem alienum: quod eis preceptum non erat. Egressusque ignis a Domino deuorauit eos, et mortui sunt coram Domino. Dixitque Moyses ad Aaron: Hoc est quod locutus est Dominus: Sanctificabor in his qui appropinquant mihi, et in conspectu omnis populi glorificabor. Quod audiens Aaron pater eorum tacuit. Confestim itaque tulerunt eos sicut iacebant, uestitos lineis tunicis, et eiecerunt foras extra castra . Nadab ergo et Abiu, qui ignem alienum quod a Domino prohibitum fuerat,  offerebant, illos significabant, qui relicto Dei et hominis Iesu Christi magisterio, Phariseorum traditionibus et hereticorum falsis dogmatibus sanctam Ecclesiam scandalizant. Quos ipse Dominus increpat et obiurgat in Euangelio, dicens: Quare et uos transgredimini mandatum Dei propter traditionem uestram?  Et iterum: Sine causa colunt me, docentes doctrinas et mandata hominum .

»Heresis Grece, ut ait B. Isidorus in Etymologiarum libro  , ab electione dicitur: quod scilicet unusquisque id sibi eligat quod melius illi esse uidetur, ut philosophi Peripatetici, Academici, Epicurei et Stoici; uel sicut alii, qui peruersum dogma cogitantes, arbitrio suo de Ecclesia recesserunt.  Inde ergo heresis dicta Greca uoce, ex interpretatione electionis, qua quisque arbitrio suo ad instituenda siue ad suscipienda quelibet ipse sibi eligit. Nobis uero, o Iudei, nichil ex nostro arbitrio inducere licet, sed neque eligere quod aliquis de arbitrio suo induxerit. Pro certo sciatis, quod apostolos Iesu Christi habemus auctores, qui nec ipsi quidquam ex suo arbitrio, quod inducerent elegerunt; sed susceptam a Christo disciplinam fideliter nationibus assignauerunt; ita ut si etiam angelus de celo aliter euangelizauerit, anathema sit .«

Sed quid B. Isidorus de Iudeorum heresibus, qui Christum negant, eiusque fidelissimos discipulos persequuntur, et sine intermissione blasphemant,  et sanctam Ecclesiam diuersis concertationibus ac latratibus inquietant, dicat, moneo, o Iudei, ut solerter audiatis; quatenus uestre prauitatis et incredulitatis agnita malitia, Iesum Christum uerum Deum et uerum hominem esse credatis, eiusque baptismum deuota mente in remissionem peccatorum uestrorum suscipiatis. Iudei ergo confessores interpretantur, eo quod Lia quando genuit Iudam, a quo Iudei cognominantur, laudem Domino retulit, dicens: Nunc super hoc confitebor Domino. Et ob id uocatus est Iudas . A confessione itaque nomen eius dictum est, quod est gratiarum actio. Iudei igitur, ut dictum est, confessores interpretantur; sed iam non sunt confessores,  sed sunt Synagoga Satane. Quare? Quia uidelicet Deum Patrem non laudant, sed inhonorant; dum eius dilectissimum Filium per quem ipse Deus Pater omnia creauit, regit et gubernat, pertinaciter negant, et procaciter blasphemant  . Hebrei transeuntes dicuntur: quo nomine admonentur, ut de peioribus ad meliora transeant, et pristinos errores relinquant. Pharisei et Sadducei inter se contrarii sunt. Nam Pharisei ex Hebreo in Latinum diuisi interpretantur, eo quod traditionum et obseruationum, quas illi deuterosis uocant, iustitiam preferunt: unde diuisi uocantur a populo, quasi per iustitiam. Sadducei interpretantur  iusti. uendicant enim sibi quod non sunt; corporum resurrectionem negant, et animam interire cum corpore predicant. Hi quinque tantum libros legis recipiunt, prophetarum uaticinia respuunt. Efnei  dicunt, ipsum esse Christum, qui docuit illos omnem abstinentiam. Marbonei  dicunt, ipsum esse Christum, qui docuit illos in omni re sabbatizare. Geniste  dicti, eo quod de genere Abrahe se esse glorientur. Nam cum in Babylonia uenisset populus Dei, plerique relinquentes uxores suas, Babylonicis mulieribus adheserunt. Quidam autem Isreliticis tantum coniugiis contenti, uel ex eis geniti, dum reuersi essent de Babylonia, diuiserunt se ab omni populo, et assumpserunt sibi hoc nomen iactantie, scilicet Geniste. Meriste   appellati, eo quod separent Scripturas, non credentes omnibus prophetis, dicentes aliis atque aliis spiritibus illos prophetasse. Samarite dicti, eo quod legem solam custodiant: nam prophetas non recipiunt. Alii autem Immerobaptiste  dicuntur, eo quod quotidie uestimenta sua et corpora lauent. Omnes he supradicte hereses Iudeorum sunt. Hos quippe hereticos, scilicet Phariseos, Sadduceos, Efneos, Marboneos, Genisteos, Meristeos, Samariteos, Immerobaptisteos, ut supra dictum est, qui traditiones hominum Dei preceptis preponunt, et diuersis concertationibus sanctam Ecclesiam inquietant, Nadab et Abiu filii Aaron prefigurabant, qui ignem alienum, quod prohibitum fuerat, Domino super altare offerebant. Reuera  non concessum, sed prohibitum ignem Domino offerunt, qui per hereses et schismata sanctam Ecclesiam conturbant. Non proprium Domini ignem, de quo ipse ait: Ignem ueni mittere in terram, et uolo ut ardeat , scilicet caritatem, que per dilectionem operatur in altari, id est in sancta Ecclesia, nutriunt, sed diabolice crudelitatis rabie incitati, et eiusdem maligni hostis ueneno crapulati, alienum ignem intra eamdem sanctam Ecclesiam Christi sponsam inferunt, qui in ea persecutiones et scandala succendunt.

uolo uos scire, o Iudei, geminam esse Ecclesie pulchritudinem; unam uidelicet, quam hic bene uiuendo consequitur; altera uero per quam in celo  ex retributione coronabitur. »Sancte Ecclesie propter Christum, ut ait B. Isidorus  , gemine tribulationes existunt, siue quas a paganis pertulit in martyribus, siue quas ab hereticis perfert diuersis concertationibus; utrasque autem per Dei gratiam exsuperat, partim ferendo, partim resistendo. Sancta Ecclesia catholica sicut male uiuentes in se patienter tolerat, ita male credentes a se repellit. Sancta mater et uirgo Ecclesia contra gentilium atque hereticorum peruicaciam summopere  sapientia et patientia studet; sed exercetur sapientia, cum tentatur uerbis; exercetur patientia, cum tentatur gladiis. Causa heretice prauitatis, ut ait B. Isidorus in primo Sententiarum libro  , doctrinis est propagata sancta Ecclesia: nam antea tantumdem fide  uigebat. Hereticorum ergo occasione propagati sunt in sancta Ecclesia magistri, et creuerunt. Nam tunc clarius manifestatur ueritatis assertio, quando patuerit quelibet dissensio. Nolo uos ignorare, o Iudei, quia sancta Ecclesia idcirco dicitur catholica, quod uniuersaliter per uniuersum mundum sit diffusa. Nam hereticorum conuenticula in quibusdam partibus mundi coarctantur; hec uero in toto orbe diffusa expanditur, Paulo apostolo testante, qui ait: Gratias  ago Deo meo pro omnibus uobis, quia fides uestra annuntiatur in uniuerso mundo . Hereses aut in aliquem angulum mundi, ut ait Hispaniarum doctor Isidorus  , aut in unam gentem inueniuntur uersari; Ecclesia uero catholica, sicut per totum mundum extenditur, ita et omnium gentium societate construitur.«

Forte queritis, o Iudei, scire uolentes qui sunt heretici, uel ob quam causam, aut per quam causam fit heresis? Beatum ergo Isidorum Legionensis urbis specialem patronum in medium introducamus, et predictarum questionum solutionem ab eo, si placet, diligenter audiamus. »Qui sunt, inquit, heretici, nisi qui relicta Dei Ecclesia priuatas sibi elegerunt societates? De quibus quasi querimoniam  faciendo, Dominus per prophetam dicit: Duo mala fecit populus meus: me scilicet dereliquerunt fontem aque uiue, et foderunt sibi cisternas dissipatas, que continere non ualent aquas . Causa heresis ob quam rem fit? uidelicet ad exercitationem fidei. Causa  uero per quam fit, obscuritas est diuinarum Scripturarum, in qua caligantes heretici, aliter quam se res habet, intelligunt. Male enim sentiendo scientiam non acquirunt, ad nichilum enim tendunt. Heretici ingenti studio mendacia sua discunt, et labore uehementi, ne ad unitatem Ecclesie ueniant, decertant. De quibus per prophetam congrue dicitur: Docuerunt linguas suas loqui mendacium, et ut inique agerent laborauerunt  . Tunc uicissim heretici mutuo se lacessunt, quando alterutrum sese in proprias sectas inducunt; sic tamen inuicem sese collidunt, ut contra Ecclesiam pari erroris spiritu decertent. Et qui ab inuicem sunt diuisi, in aduersitate Ecclesie simul existunt coniuncti.

Sciendum tamen, quod heretici non possunt habere ueniam nisi per sanctam Ecclesiam catholicam, sicut amici Iob per se Deo placere non potuerunt, nisi pro eis beatus Iob sacrificium obtulisset  . Preterea uolo uos scire, o Iudei, quod opera que heretici faciunt, quamuis recta illis esse uideantur, nichil tamen eis proderunt, nisi prius iuxta sancte Ecclesie regulam uitam suam emendare studuerint, testante Domino per Ieremiam  prophetam: Quia mei oblitus es, popule meus, ecce ego annuntiabo iustitiam tuam, et opera tua non proderunt tibi. Heretici quamuis legem et prophetas ex tota mente impleant; eo quod Catholici non sunt, non est Deus in eorum conuentibus, ipso Domino testante, qui ait: Si steterit Moyses et Samuel coram me, non est anima mea ad populum istum. Eiiciam eos a facie mea, et egredientur . Per Moysen quippe et Samuelem, legem accipe et prophetas, quos quamuis heretici opere complere  contendunt, propter erroris tamen impietatem a uultu Dei proiiciuntur, et a iustorum cetibus separantur paganus et hereticus; ille, quia nunquam fuit cum Dei populo; iste uidelicet hereticus, quia recessit a Dei populo; uterque recedens a Christo, ad diaboli pertinet corpus. Qui ab idololatria ad Iudaismum, et a Iudaismo ad heresim transeunt, iuxta prophetam de malo ad malum egressi sunt ; et Dominum non cognouerunt, quia de infidelitatis errore in alium errorem transierunt.

Audite que dico, o Iudei; audite que loquor; auscultate que moneo. Non presumatis ultra alienum ignem cum Nadab et Abiu offerre; Phariseorum uidelicet, Sadduceorum, Marboneorum, ceterorumque  hereticorum traditiones non queratis superinducere; ne forte cum eisdem transgressoribus Aaron filiis uobis, quod absit! contingat perire. Absque dubio si supradictorum hereticorum sectam tenere, et a Christo recedere uolueritis, cum eis in eternum peribitis. Sed quid predicta libri Leuitici historia dicat, iterum ad memoriam reducamus. Confestim ingredientes, scilicet iuuenes, tulerunt eos et eiecerunt eos foras extra castra . Sic et uos, o Iudei, si ignem alienum, ut sepe dictum est, id est si relicta summi pontificis Iesu Christi preclarissima doctrina, Phariseorum uel Sadduceorum traditiones induxeritis, siue ceterorum hereticorum superstitiosas sectas obseruare uolueritis, ab angelis eiusdem Dei et hominis Iesu Christi extra fidelium  Christianorum castra infeliciter proiecti, in sempiternum peribitis.

Et quid uobis de stulta philosophorum gentium sapientia dicam, o Iudei? Philosophi gentium, quia non sicut oportebat Deum tota mente quesierunt, in preuaricatores angelos inciderunt; et, ut ait Hispaniarum doctor Isidorus in primo Sententiarum  libro  , factus est illis mediator diabolus ad mortem, sicut nobis Christus ad uitam. Multa mundi philosophi predicant in dimensione temporum, cursuque siderum, ac discursione elementorum; et tamen hoc nonnisi a Deo habuerunt. uolando enim superbe, ut aues erem, et demergentes in profundum, ut pisces mare, et ut pecora gradientes terram descripserunt; uerumtamen tota mente auctorem eorum intelligere noluerunt. Quare autem non possunt animalia bruta interrogare? Ideo uidelicet quia nesciunt ratiocinari. Ideo igitur non dissimiles sunt gentiles homines animalibus, qui talia non considerant, et ipsa amplius diligentes usque ad eorum cultum euanuerunt. uia igitur recta Christus est, o Iudei, et si quis in ea non graditur, non est  quomodo ad Deum Patrem perueniat. Philosophi autem mundi utique Deum cognouerunt; sed quia displicuit illis humilitas Incarnationis et passionis Christi, transierunt in inuio et non in uia ; ideoque euanescentes gloriam Dei in mendacium commutauerunt, et rectitudinem uie relinquentes in anfractus erroris inciderunt.

Pro certo sciatis, o Iudei, quia uirtus Dei est in salutem omni credenti. Iustitia enim Dei, ut ait B Paulus, reuelatur in eo, scilicet in Euangelio Christi, ex fide in fidem, sicut scriptum est: Iustus autem ex fide uiuit . Ac si apertius diceret: Ex fide est iustitia et salus: et ita iustus, non ex lege sed ex fide uiuit in Christo, qui est eterna uita. Iustitia  ergo Dei est que gratis iustificat impium per fidem sine operibus legis : quam reuelat predicatio Euangelii, dum dat fidem homini, per quam iustificatur, qui credit Deum esse iustum et ueracem in promissis. Nequaquam ergo, o Iudei, ex operibus legis, ut uos putatis, iustificari poteritis, nisi Iesum Christum cum Deo Patre et Spiritu sancto unum et uerum Deum esse firmiter credideritis. Iustitia igitur Dei reuelatur ex fide Dei promittentis, in fidem hominis credentis. Ex fide in fidem, scilicet propter omnes partes fidei. Ex fide ueteris testamenti, ubi creditur et est unus Deus; in fidem noui testamenti, ubi Pater et Filius et Spiritus sanctus predicatur, creditur, et est unus Deus; ex fide primi aduentus in fidem secundi; ex fide prime resurrectionis  in fidem secunde; ex fide promissionis in fidem redditionis; ex fide predicatorum in fidem populorum; ex fide seminantium in fidem metentium. Est ergo ei iustitia qui transit de fide in fidem, ut transeat Iudeus et quicunque alius de fide ueteris testamenti in fidem noui; de fide uerborum et spei, in fidem rerum et speciei. Fides est ergo  qua creduntur que non uidentur. Est et fides, ut ait Magister Petrus super hunc locum, iustus autem ex fide uiuit, quando non uerbis, sed rebus presentibus creditur, quod erit cum Deus se uidendum in futuro dederit. Dicit ergo ex fide uerborum, quibus credimus que non uidemus, in fidem rerum, qua credita obtinebimus.

Nullatenus ergo philosophi gentium uel ceteri pagani de sua infidelitate et praua conuersatione sese excusare poterunt, qui ueritatem Dei in mendacium commutarunt, dicente Apostolo: Cum Deum cognouissent, mutauerunt gloriam Dei in similitudinem imaginis corruptibilis hominis , etc. Quorum abominabilem conuersationem Apostolus detestans, eorumque iustam damnationem considerans,  subsequenter ait: Reuelatur ira Dei de celo super omnem impietatem, et iniustitiam hominum eorum, qui ueritatem Dei in iniustitiam detinent; quia quod notum est Dei, manifestum est illis, Deus enim illis manifestauit . Commendata pietate fidei, qua Deo iustificati grati esse debeamus, contrarium detestando subinfert, quod gentiles inflati per se in idololatriam ceciderunt. Ait enim: Reuelatur ira Dei de celo super omnem impietatem, etc. Hoc loco Apostolus aggreditur gentiles secundum priorem statum, qui iactant bonam naturam, et excussant suas turpidines per ignorantiam. Econtra illis B. Paulus huiusmodi opponens dicit, et prius habuisse eos Dei notitiam, et postea perdidisse illam per culpam et bonam naturam sibi ipsis a Deo relictam in omnia  mala ab eis precipitatam. Poterant quidem Deum cognoscere, sed sibi tollunt eius cognitionem, magis uolentes permanere in suis prauis actionibus quam in Dei operibus. Ac si Apostolus ad correctionem gentilium et cautelam Christianorum apertius loqueretur, dicens: Reuelatur ira Dei, uenturi scilicet de celi ad iudicium, super omnem impietatem et iniustitiam hominum, id est super omnis impietatis et iniustitie partes, que ex culpa eorum, qui ueritatem, scilicet ueram Dei cognitionem, in iniustitia detinent, manentes in malo opere, cum sponte se offerat: quia quod notum est Dei manifestum est illis, ductu scilicet rationis. Quasi diceret: Quia hoc Dei quod noscibile est, in illis quasi in se habent  unde noscant secundum naturalem rationem. Quedam tamen sunt que de Deo per naturam non possunt sciri, ut de nostre redemptionis mysterio, Deus, inquit, manifestauit illis. Per quod? Scilicet per opus suum. Ac si diceret: Non solum naturalis ratio profuit, sed et Deus quotidie adiuuit, ne sola natura sufficere uideretur.

Iterum subiungens ait: Inuisibilia enim ipsius a creatura mundi, per ea que facta sunt, intellecta conspiciuntur. Hic apertius ostendit Apostolus, quid de Deo gentiles sine lege etiam scire potuerunt. Pluraliter ponit inuisibilia Dei, quia pluribus modis Deus cognoscitur, scilicet quod eternus, omnipotens et immensus sit, et huiusmodi. Intellecta etiam ipsa inuisibilia dicit esse perfecta, quia per celum et  terram et alias creaturas, quas immensas et perpetuas intellexerunt, ipsum Conditorem incomparabilem, immensum, atque eternum mente conspexerunt. Ac si aperte dicat: Inuisibilia Dei a creatura mundi, id est non solum ab angelis sed etiam ab hominibus a constitutione mundi, per ea que facta sunt, intellecta conspiciuntur. Iterum ipsos mundi philosophos et gentiles inexcusabiles esse aperte ostendens, ait. Sempiterna quoque eius uirtus et diuinitas, ita ut sint inexcusabiles; quia, cum cognouissent Deum, non sicut Deum illum glorificauerunt, aut gratias egerunt; sed euanuerunt in cogitationibus suis et obscuratum est insipiens cor eorum, dicentes enim se esse sapientes, stulti facti sunt. Ac si apertius diceret: Conspicitur  etiam sempiterna eius uirtus, que omnia gubernat, scilicet iehsu Christus; et diuinitas, id est Spiritus sanctus, scilicet bonitas Dei Patris, que omnia replet; ita ut sint inexcusabiles, quia cum per naturalem rationem cognouissent Deum, non illum sicut Deum colendo et bene uiuendo glorificauerunt, aut de cognitione sibi concessa gratias egerunt, sed euanuerunt in cogitationibus et orationibus suis, que a se, non a Deo habuerunt, sed sibi uidelicet attribuerunt, in quo uani et falsi fuerunt, putantes se aliquid esse, cum nichil essent; et paulatim, tumore superbie obumbrante, obscuratum est insipiens cor eorum, id est ratio usque ad insipientiam. Ecce quomodo euanuerunt ore uel corde: Dicentes enim se esse sapientes, stulti facti sunt.  Quia uidelicet se esse sapientes in naturis rerum a se et non a Deo dixerunt; idcirco in Deum stulti facti sunt, non solum sensu, sed etiam opere. Et mutauerunt gloriam incorruptibilis Dei in similitudinem imaginis corruptibilis hominis, et uolucrum, et quadrupedum, et serpentium. Quasi diceret: Mutauerunt quantum ad se gloriam, id est culturam Deo incorruptibili debitam, in similitudinem imaginis prius corruptibilis hominis, scilicet imaginem cuius erat assimilatam: et post uolucrum, et inde quadrupedum, et denique serpentium. Hic damnat Apostolus simulacra, in quorum alio terram, alio solem et huiusmodi uenerabantur. Mos fuit apud Romanos ab antiquo, adorare simulacra hominum,  ut Romuli, Iouis, et aliorum, maxime ab aduentu Aenee in Italia. uolucrum autem et quadrupedum et serpentium, ex quo Alexandria uicta est ab Augusto Cesare, et Rome subiugata, adorari et uenerari ceperunt simulacra. Propter hoc ergo quod gentiles mutauerunt gloriam incorruptibilis Dei in similitudinem imaginis corruptibilis hominis; tradidit illos Deus in desideria cordis eorum, in immunditiam, ut contumeliis afficiant corpora sua in semetipsis. »Manifestum est Deum operari in cordibus hominum, ut dicit B. Augustinus, ad inclinandas eorum uoluntates quocunque uoluerit, siue ad bona per suam misericordiam, siue ad mala pro meritis eorum: iudicio utique suo aliquando aperto, aliquando occulto, semper autem iusto.« Tradidit ergo illos  Deus  in desideria cordis eorum,  et post in immunditiam actu tantam, ut corpora naturaliter repugnantia quadam ui applicarent, et uitiis aptiora facerent. Ostendit igitur eos per partes mutasse gloriam Dei, scilicet quod Deum putauerunt, qui non erat, et coluerunt, eique seruierunt; et exsequitur partes immunditie, quia femine in feminas, et masculi in masculos exarserunt; in quibus comparat penam culpe, ut, sicut contra naturam peccauerunt, in natura punirentur. Unde concludit, dicens: Mercedem quam oportuit, erroris sui in semetipsis recipientes. Propter idololatriam ergo et impietatem, et cetera mala que insipienter gesserunt, tradidit, id est permisit illos Deus, subtrahendo  illis gratiam suam, ire in desideria cordis eorum in immunditiam, ut quantum ad se, uel quantum ad naturam contumeliis afficiant corpora sua non aliunde, sed a se hec habentes. De quibus etiam subsequenter ait: Qui commutauerunt ueritatem Dei in mendacium; et coluerunt et seruierunt creature potius quam Creatori, qui est benedictus in secula. Amen. Quasi diceret: Illi qui afficiunt corpora sua in semetipsis, qui commutauerunt ueritatem Dei, quam superius uocauit gloriam, in mendacium; uidelicet quod de Deo uerum est, dederunt idolo; et coluerunt diligenter ornando, et seruierunt actu creature potius, quasi esset melius, quam seruire Creatori tantum: qui est benedictus, id est  exaltatus super omnia in secula, hoc est sine fine. Amen.

Quid inter hec animaduertitis, o Iudei, quid dicitis, uel quid de his que de gentilium stulta sapientia dicuntur, cogitatis? Dicentes enim se esse sapientes, stulti facti sunt. Quare? Quia quantum ad se mutauerunt gloriam omnipotentis Dei, omnia que in terris et in mari sunt creantis, regentis et gubernantis, in similitudinem imaginis corruptibilis ac miserrimi hominis. Reuera gentiles eorumque philosophi supra id quod dici potest, stulti facti sunt, qui gloriam Creatoris mundi in similitudinem sceleratorum hominum commutarunt. Absque dubio in suis prauis cogitationibus euanuerunt, qui cunctorum plasmatori, omniumque seculorum rectori  mortuorum hominum imagines pretulerunt. Reuera plusquam omnes homines tenebris insipientie et malitie cor obscuratum habuerunt, qui ueritatem Dei quoad se in mendacium commutantes, honorem diuine maiestati debitum impiorum hominum simulacris reuerenter obtulerunt. Hi quippe Deum Patrem idcirco inuenire non meruerunt, quia Christum, qui rectissima uia est, non humiliter quesierunt, nec sapienter receperunt, sed superbe illum in suis sanctis operibus despexerunt.

»Primum ergo studium unicuique est scire quod appetat; secundum uero est, ut id quod appetit, apprehendat. Imperfecta quoque sapientia est, ut  ait B. Isidorus noster patronus  , quo tendas scire, et nescire iter per quod expediat ire. Quid enim prodest si quis famis tempore ubertatis regionem uideat, et uiam nesciat per quam ad illam pergat? Ecce patriam quisque querit; sed si uiam perdidit, errando graditur non proficiendo; quantoque plus ambulat tanto magis ab eo quod querit se elongat. Sic ergo qui uiam regiam, hoc est Christum deserit, etsi uideat ubertatem, a longe uidet, quia, nisi per uiam, id est per Christum non est, quomodo ad eam, id est ad celestem patriam appropinquet. Quod si gradiens per desertum leonem scilicet diabolum incurrerit, se metipsum redarguat, eo quod in Christum recte non credidit, dum in diaboli faucibus heserit.«

 Si ergo, quod uerum est, iustus ex fide uiuit, gentium populi eorumque philosophi, qui Christum ob infirmitatem nostre carnis quam pro humani generis redemptione misericorditer suscepit, despiciunt, eumque uerum Deum esse credere renuunt, ex fide uiuere non possunt; quia nec illam se ad ueram salutem ore profitentur uelle tenere, nec rectis eam moribus custodiunt. uos ergo summa affectione moneo, o Iudei, ut iam post Incarnationem, natiuitatem, passionem atque in celum admirabilem ascensionem Dei et hominis Iesu Christi Phariseorum et Sadduceorum traditiones uobis in exemplum uiuendi ultra non proponatis. Falsam etiam hereticorum sectam et philosophorum stultam sapientiam  summopere fugite; Baptismum Christi deuota mente suscipite; ecclesiastice religionis sacramentis fideliter uos ipsos subiicite, ut iuste et pie uiuendo ad electorum Dei consortium mereamini pertingere. Nullus uos diabolice tentationis impulsus ab statu uere fidei moueat; nulla antiqui hostis suggestio a cognitione Christi auertat; nulla praui dogmatis persuasio a rectitudine catholice fidei deiiciat. Quamuis iniqua tentatio mentem pulset, nunquam tamen lumen uere fidei ab intentione discedat. Quamuis praua suggestio a rectitudine fidei animum deuiare pertentet, lux tamen ueritatis que Christus est, semper in mente perseueret.

 Nequaquam sic in hac presenti uita per exercitium iustitie peccatum deseritur, ut eadem  iustitia inconcussa maneat, quia etsi iam a cordis habitaculo culpam rectitudo eliminat, ipsa tamen culpa que repellitur, cogitationis nostre foribus assidens ut sibi aperiatur iterum pulsat. Quod Moyses spiritaliter innuit, cum facta corporaliter temporum momenta narrauit, dicens: Facta est lux, atque paulo post subiiciens ait: Factum est uespere . Creator quippe omnium humane culpe prescius, tunc expressit tempore quod nunc uersatur in mente. Lux quippe ad uesperum dicitur; quia nimirum lumen rectitudinis umbra sequitur tentationis. Sed quia electorum lux tentatione non exstinguitur, nequaquam nox sed uespera  facta perhibetur; quia nimirum sepe tentatio in corde rectorum lumen iustitie abscondit, sed non penitus exstinguit.

Moneo igitur uos, o Iudei, ut lumen fidei et caritatis Christi iugiter in cordibus uestris permaneat. Quamuis pena compellat, quamuis tormenta deseuiant, quamuis mors immineat, quamuis aliqua secularis potestas ut a catholice fidei rectitudine recedatis uos pertinaciter constringat; tamen nullatenus ei assensum prebeatis. Melius est enim bene mori quam male uiuere. Multo melius est pro fidei ueritate corpus diuersis tormentis subiicere, quam a fide sancte Trinitatis recedere.

Quid dicitis, o Iudei, quid obiicitis, aut quid ad hec respondetis? uelim scire cuius uoluntatis uel fidei  estis. Ad hec nobis sub quadam interrogatione respondetis, dicentes: Quare, o Christiani, qui uos pre ceteris que sub celo sunt gentibus specialiter Dei seruos esse iactatis, uetus et nouum testamentum recipitis, prophetarum dictis fidem accommodatis, et immunda animalia, que Deus in lege prohibuit manducatis? Cur nos, ut ecclesiastice religionis sacramenta percipiamus, instanter admonetis, qui reprehensibiliter uiuitis? Ad hec nos econtra respondentes dicimus: quod siue illa que in ueteri testamento concessa, siue ea que prohibita sunt, ut sepe testati sumus, non carnaliter sed spiritaliter intelligere debemus. Ea igitur que de bonis Domini cum gratiarum actione sumimus, nequaquam immunda  sed munda esse credimus. In animalibus uero que ut immunda reiiciuntur, non immunditia sed praui mores intelliguntur, quibus homines immundi efficiuntur. Bonum est ergo quidquid a Deo est creatum, et nichil ex his que in nomine Domini cum gratiarum actione sumuntur reiiciendum.

 Quid ergo? In animalibus quippe, ut dictum est, mores intelliguntur humani et actus et uoluntates, ex quibus ipsi fiunt mundi uel immundi. Sed iam uidemus qualiter lex ab immundis munda discernat. Omne, inquit, animal quod diuisam habet ungulam et ruminat in pecoribus comedetis . Quod cum diceret, non pecora sed mores hominum discernebat. Denique hi homines mundi  sunt, qui ore quasi cibum precepta Dei semper ruminant. Et hi ungulam findunt; quia duo testamenta, legis scilicet et Euangeliorum credentes, forti gressu innocentie iustitieque et uite gradiuntur. uos miseri et miserandi Iudei, uerba quoque legis ruminatis, sed ungulam non diuiditis; quia uidelicet duo testamenta non suscipitis; ideoque per omnia non mundi estis, quia in Deo Patre et Filio et Spiritu sancto gressus fidei non figitis. Heretici quippe licet ungulam findant, Deum Patrem et Filium et Spiritum sanctum credentes, duoque testamenta  recipientes, tamen quia ueritatis doctrinam ore non ruminant, nichilominus et ipsi immundi sunt.

Iterum Scriptura subiungit, dicens: Quidquid ex omnibus que gignuntur in aquis, et habent pinnulas. et squamas non habent, abominabile uobis erit . Quod ergo in piscium squamis aspera pro mundis habentur, hispidi hirti, et firmi et graues mores approbantur. Quid autem sibi uult, quod lex dicit: Camelum non manducabitis, nisi quia ex exemplo animalis uitam damnat informem et criminibus tortuosam? Cum autem lex in cibum suem prohibet, reprehendit utique cenosam et lutulentam et gaudentem uitiorum sordibus uitam. Et cum Scriptura leporem accusat, reformatos utique in feminis uiros  damnat. Quis autem ex corpore mustelle cibos faciat? Sed in hoc quod mustellam in cibo non esse sumendam dicit, in homines furtum reprehendit. Quis unquam lacertam comederet, etiamsi lex hanc non prohiberet? Sed per hoc quod illam ne in cibum sumatur interdicit, incertam procul dubio uarietatem peruerse uite odit. Quis etiam stellione uesci posset, quamuis hunc lex magnopere non prohibuisset? »Stellio itaque, ut ait B. Isidorus in Etymologiarum libro  , genus serpentis est, qui a colore nomen inditum habet. Est enim tergo repictus, iacentibus guttis in modum stellarum. De quo Ouidius dicit:

. . . . aptumque colori
Nomen habet, uariis stellatus corpore guttis.

 Hic autem scorpionibus adeo contrarius dicitur, ut uiso eo pauorem his afferat et torporem.« Cum igitur lex stellionem in cibum non esse assumendum dicit, maculas utique peruerse uite exsecrandas et abhorrendas esse figurate ostendit. Quis etiam accipitrem, miluum aut aquilam in cibum sumeret, et si hec lex minime prohibuisset? Cum igitur predictas aues ne manducari debeant, interdicit, raptores quosque uiolentos et scelerate uiuentes typice odit. Cum noctuam non esse comedendam dicit, inimicos ueri luminis et ueritatis lucifugos a societate fidelium longius figurate repellit. Quis uulturem aliquando comederet, etiamsi lex comedendam esse diceret? Sed in hoc quod illam in cibum non esse sumendam  dicit, typice exsecratur predam de aliena morte querentes. Nam et cum prohibet in cibum sumere coruum, impuras figurate repellit uoluntates hominum. Quando lex caladrium  non esse comedendum dicit, garrulam atque intemperatam lingue loquacitatem reprehendit.  Olor auis est, quem Greci cygnum  appellant. Olor autem dictus, eo quod sit totus plumis albus. Cygnus a canendo est appellatus, eo quod carminis dulcedinem modulatis uocibus emittat. Ideo autem suauiter canit, quia collum longum et inflexum  habet. Et necesse est eluctantem uocem per longum et flexuosum spatium uarias modulationes reddere. Ferunt in herboreis  partibus precinentibus citharedis olores, id est cygnos plurimos aduolare, apteque admodum concinere. Olores autem Latinum nomen est. Nam Grece cygni dicuntur. Naute uero sibi hunc bonam pronosim facere dicunt, sicut Aemilius ait:

Cygnus in auspiciis semper letissimus ales.
Hunc optant naute, quia se commergit in undas.

Cum ergo lex cygnum non esse comedendum dicit, elate ceruicis superbiam retundit. Quis unquam uespertilionem comederet, etiam si hunc lex comedi minime prohibuisset? Sed in hoc quod illum non esse comedendum asserit, Iudeorum atque  hereticorum diuturni erroris tenebras odit.

Hec ergo et his similia lex in animalibus exsecratur, que in illis quidem non sunt criminosa, quia in hoc nata sunt, sed quia contra naturam, non ex institutione sed ex errore figurate quesita sunt. Sed fuit aliquando tempus antiquum, scilicet legis quando iste figure uel umbre exercende erant uel gerende a populo, ut abstinendum esset a cibis, quos institutio quidem tempore Ne commendauerat, sed lex interdixerat. Carnes quidem uel  uinum post diluuium hominibus in usum concessa sunt . Nam in initio mundi, scilicet tempore Ade permissa non fuerant nisi tantum illud quod scriptum est: Lignum fructiferum  et herbam seminalem dedi uobis in escam . Postea uero Ne et filiis eius data sunt in esum cuncta animalia uinique tunc attributa est licentia. Siue igitur ea que lex ad esum hominibus concesserat, siue illa que interdixerat, non ad litteram sunt intelligenda, sed spiritaliter iuxta mores exponenda. Non enim aperte, sed obscure locuta est. uerum postquam Christus qui est finis legis ad iustitiam omni credenti aduenit , cuncta legis obtecta aperiens, obscura reserans, atque omnia sacramenta que nobis antiquitas texerat, ipse Magister insignis et doctor celestis et institutor reserate ueritatis manifeste patefecit. Sub quo iam ab apostolo Paulo dicitur: Omnia munda mundis; inquinatis autem et infidelibus nichil mundum, sed  pollute sunt eorum mentes et conscientie .

Audite, o Iudei, que dico; auscultate que pro animarum uestrarum salute uobis suadeo. Quicunque non abstinentie uoto, sed Dei creaturam exsecrando, se ab escis carnium suspendit, ipse potius exsecrandus est qui Dei creaturam humanis usibus concessam reiicit. Nihil enim fidelibus Christi inquinatum nichilque esse iudicatur immundum. Nolo uos, o Iudei, immemores esse predicte oppositionis uestre. Dixistis enim nos non debere carnes a Deo in lege prohibitas comedere, qui pre ceteris que sub celo sunt nationibus, specialiter nos Dei  cultores esse dicimus. Reuera ut asseritis, o Iudei, nos totius sancte Trinitatis Patris uidelicet et Filii et Spiritus sancti fideliter cultores esse profitemur, eiusque creaturam ab eo nobis concessam in ipsius nomine benedicimus, et cum gratiarum actione indubitanter manducamus, uosque in uestra oppositione superstitiosos esse euidenter comprobamus. uos potius exsecrandi estis, qui bonam creaturam a bono Deo creatam et hominibus ad usum uite concessam reiicitis, atque abominabilem esse dicitis. Nos autem animalia que lex munda uel immunda esse dixit, spiritaliter intelligentes in nomine Domini benedicimus, et cum gratiarum actione sumimus nichil dubitantes.

Iesum Christum itaque, o Iudei, uerum Deum  et uerum hominem esse credite, amoris illius causa terrena despicite, ipsumque in Dei Patris dextera regnantem oculis cordis uidere concupiscite. Nequaquam ipsum super omnes choros angelorum et super omne quod creatum est exaltatum mente conspicere poteritis, nisi ab exterioribus negotiis intentionem cordis interius reuocare studueritis.  Nullatenus quoque ad culmen diuine contemplationis attingere poterimus, si non prius ab exterioris uite occupatione cessauerimus. Pro certo sciatis, o Iudei, quod nequaquam nosmetipsos perfecte intueri poterimus, ut sciamus aliud in nobis esse rationale quod regit, et aliud animale quod regitur; nisi ad secretum huius silentii, id est contemplationis  currentes, ab omni exterius perturbatione sepiamur.

Quod silentium nostrum bene Adam dormiens figurauit, de cuius mox latere mulier processit; quia quisquis ad interiora intelligenda rapitur, a rebus uisibilibus oculos claudit: et tunc in seipso uel que preesse uiriliter debeant, uel que subesse possint, infirma distinguit, ut aliud in ipso sit, quod regere ualeat tanquam uir, et aliud tanquam femina, quod regatur.

Ratio itaque in mentibus uestris, o Iudei, dominium obtineat, ratio uirtutes eligat, illicitos carnis motus reprimat, inter bonum et malum, inter bonum et melius discernat. uera ratio in corde quasi uir super omnes cogitationes principatum teneat, et  omnes animi affectus illi in omnibus obedientes fiant. Ratio summa diligentia uirtutes in animo custodiat, et uiriliter ab eo uitia manu auctoritatis longius repellat. Catholicam ergo fidem, o Iudei, deuota mente suscipite, et in ea bona operando uiriliter agite. Si in Dei seruitio molles fueritis et dissoluti non masculino sed feminino nomine meremini censeri. Unde sponsus scilicet Christus in Cantico spiritalis amoris sponsam id est animam diuine contemplationi deditam, ne a quibusdam hominibus secularis uite curis deditis excitetur, ait: Adiuro uos filie Ierusalem per capreas ceruosque  camporum, ne suscitetis neque euigilare faciatis dilectam, donec ipsa uelit . Carnales homines qui sunt in sancta Ecclesia nonnunquam sanctam animam amore Christi inebriatam eiusque contemplationi deditam importune excitant, negotiis secularibus eam implicare desiderant; quia eius uitam inutilem existimant, dum ab eorum curis eam se abstinentem considerant. Hi tales, ut prediximus, satis congrue non filii sed filie nominantur; quia dum effeminatos mores nutriunt, uirili dignitate amissa, quales interius habentur, exterius feminino nomine designantur. Hi dilectam animam suscitare sub iurationis pondere prohibentur, ne uidelicet mentem que ad uacandum Deo se accingit, et solum spiritalibus studiis inherere  concupiscit, importunis sollicitationibus inquietent, et tenebris curarum terrenarum oculum cordis eius obnubilent. Ut ergo prediximus, non filii sed filie nominantur, qui in Dei seruitio non uiriliter se accingunt, sed debiles et dissoluti existunt.

Sit itaque in mente uestra, o Iudei, inferior pars rationis pro muliere; sit superior pars eiusdem rationis pro uiro, ita ut in eadem mente nichil fiat sine ipsius auctoritate uel consilio. Ipsa quippe superior pars rationis est uir, qui secundum Apostolum dicitur imago Dei et gloria; et illa inferior pars rationis est mulier, que secundum eumdem Apostolum dicitur gloria uiri ; atque inter hunc uirum et hanc mulierem est uelut quoddam  spiritale coniugium naturalisque contractus. Superior ergo pars rationis, ut diximus, quasi uir debet preesse in mente et dominari; inferior uero pars quasi mulier debet subesse et obedire. Ideo uir, ut ait Apostolus, non debet habere uelamen super caput suum sed mulier . Mulier itaque uiro scilicet inferior pars rationis superiori parti rationis in mente hominis obediens fiat, et sine illius auctoritate nichil agere presumat. Sit igitur ratio in mente hominis domina inter ancillas, id est inter iustas cogitationes, sit regina inter sorores, hoc est inter condignas animi uirtutes.

Fidem ergo catholicam, o Iudei, deuota mente suscipite et euangelice institutionis precepta, non remisse sed uiriliter fideliterque perficite. Non filii,  ut predictum est, sed filie uocantur, qui in Dei seruitio segnes et dissoluti habentur. Hanc procul dubio quorumdam Dei seruorum fortitudinem, quorumdam uero segnitiem ac debilitatem intra sanctam Ecclesiam futuram Moyses presignabat, cum ex precepto Domini filiis Isrel dicebat: Mulier si, suscepto semine, peperit masculum, immunda erit septem diebus; octauo autem die circumcidetur infantulus; ipsa uero sexagesimo die oblatis hostiis purificabitur. Mulier autem que feminam peperit, duabus hebdomadibus immunda erit; sexagesimo die purgari non poterit, octogesimo autem munda erit .  In istis ergo Domini preceptis  quedam mysteria latentis arcani non est dubium contineri. Sexagenario enim numero omne huius presentis uite tempus potest designari; quia sex dierum operatione consummatus est mundus, in quo donec sumus in carne positi ad liquidum puri esse non possumus, nisi octaua uenerit dies, quod est futurum seculi tempus, in quo sine dubio purgatus erit ille qui a malo recedit, et se in Dei seruitio uiriliter accingit. Statim enim munda efficietur mater eius, id est caro. Purgatam namque a uitiis excipiet carnem ex resurrectione. Qui autem aduersus peccatum nunquam repugnauit, nichilque aduersus carnis tentationes uirile egit, sed remissus in Dei seruitio, et effeminatus in omnibus actibus suis permansit; iste nec in presenti seculi  hebdomada, neque in futuro, ut putamus, purgari poterit ab immunditia sua. Si enim iustus et in Dei seruitio sollicitus uix, id est cum magno labore et studio saluabitur; impius et in Dei seruitio negligens remissus et dissolutus ac tepidus ubi apparebit? 

Cui satis conuenienter potest aptari quod Dominus angelo Laodicie in Apocalypsi ad correctionem loquitur, dicens: Scio opera tua, quia neque frigidus es neque calidus; sed quia tepidus, incipiam euomere te ex ore meo . Ac si diceret: Scio, id est non me latent opera tua, scilicet, non uis corrigi a prauitate tua; quia neque frigidus es, id est neque omnino fidem ignoras; neque calidus, uidelicet  neque acceptam aperte negas. Frigidus est qui neque Dei cognitionem habet, neque opera caritatis exercet. Calidus est qui cum habeat Dei cognitionem, habet caritatis feruorem. Sequitur: Sed quia tepidus es et nec frigidus nec calidus, incipiam te euomere ex ore meo. Tepidum namque dicimus, qui cum Dei notitiam habeat, caritatis feruore caret, uel fidem sine operibus tenet. Ac si aperte dicat: Sed quia tepidus, id est torpens es. et nec frigidus nec calidus, incipiam te euomere ex ore meo, id est remouere de consortio sanctorum meorum.

Fidem ergo catholicam, o Iudei, deuota mente suscipite, eamque non uerbo tenus, sed bonis operibus tenete; in Dei seruitio non tepidi sed solliciti  estote, ut inter agmina electorum Dei non filiarum, sed filiorum mereamini censeri nomine. Nescitis, o miseri et infelices Iudei, quia superbia est diuine dispensationi nolle obedire, et iustissime uoluntati illius semper in omnibus contradicere? Qualiter a peccato uel a pena peccati liberari poteritis, qui ea que ab initio mundi Deus Pater de Incarnatione Filii sui per figuras innotuit, per prophetarum oracula intimauit, per apostolorum predicationem uniuerso mundo aperte ostendit; uos negando, blasphemando, detestando, usque in hodiernum diem superbe non solum credere, sed etiam audire contemnitis? Quomodo, ut ita dicam,  uobismetipsis poteritis dominari, qui Deo rebelles estis atque contrarii?

Pro certo sciatis, o Iudei, quod nequaquam uitia et peccata superare preualebitis nisi omnipotenti Deo toto corde subiecti fueritis. In hoc cognoscimus quod Adam statim ut contra Deum peccando superbiuit, libidinem carnis sensit.  Qui ergo ueraciter conseruare uult munditiam castitatis, semper in omnibus Deo sit humilis. Per humilitatis custodiam seruanda est carnis continentia. Si enim spiritus pie sub Deo premitur, caro illicite contra spiritum non leuatur. Habet quippe spiritus commissam suo dominio carnem, si tamen cognoscit sui Domini iura legitime seruitutis. Nam si auctorem suum, ut supra dictum est, superbiendo contemnit,  iure in subiecta carne prelium suscipit. Unde ille primus inobediens, scilicet Adam, mox ut superbiendo peccauit, pudenda foliis contexuit [contexit?] ; quia uidelicet statim ut spiritus hominis Deo contumeliam intulit, mox contumeliam carnis sensit. Et qui Auctori suo esse subditus noluit, ius carnis subdite quam regebat amisit, ut in seipso, uidelicet inobedientie sue confusio redundaret, et superatus diceret, quid elatus amisit.

Nolo uos ignorare, o Iudei, quod fere cuncta mala per peccatum eiusdem primi hominis pro pena sunt translata  uniuersum humanum genus. »Proinde, ut ait B. Isidorus noster patronus  , quecunque uidentur mala, partim nobis seruiunt origine, partim culpa. Maledicunt multa in  creaturis peruersi homines, ut ignem quia urit; ut ferrum, quia occidit; ut feram, quia mordet: sed commoda ipsorum non intendens homo accusat in illis quod sibi deberet potius imputare, cuius pro peccato ista effecta sunt noxia, que ipsi homini ex parte fuerant ante peccatum subiecta. Nostro igitur uitio non sua natura nobis mala sunt ea que nobis nocent. Nam lux, dum sit bona, infirmis tamen oculis noxia est; et tunc oculorum uitium, non lucis est; sic et cetera. Cum ergo creaturarum stimulis et elementorum aduersitatibus homo uerberatur, peccati hoc exigit pena, ut Deo superbiens homo ea que infra ipsum sunt patiatur aduersa. Unde et in libro Sapientie legitur: Pugnabit pro eo orbis terrarum contra insensatos .  Merito ergo peccatorum hoc actum est, ut naturaliter prospera mutentur homini in aduersis  . Unde Salomon ait: Creatura exardescit in tormentum aduersus iniustos, et lenior est ad benefaciendum his, qui in Deum confidunt . Ut ergo supra dictum est, non erit caro subiecta anime, nec uitia rationi, si animus non fuerit subditus Conditori. Tunc autem recte subiiciuntur nobis omnia que sub nos sunt, si nos subiicimur ei a quo nobis illa subiecta sunt. Nam et que uidentur  esse subiecta ei, qui Deo subiectus non est, ille potius subiicitur eis; quia suam uoluntatem subiicit amori earum, que sibi subiecta existimat.

Si ergo ueraciter cupitis, o Iudei, peccata et uitia superare, uos ipsos Iesu Christi imperio fideli mente subiicite, baptismum eius deuota intentione suscipite, et deinceps preter ipsius uoluntatem nichil presumatis agere. Sint igitur membra corporis subdita anime, uitia rationi, homo Creatori, ut ipsius gratia adiuti excusso de ceruicibus uestris seruitutis iugo et abiecto iam recte credendo infidelitatis opprobrio Christianorum collegio mereamini consociari.



§ XXX.---

Non carnaliter leprosos, sed eos qui falsam doctrinam sequuntur, Ecclesia a se expellit:  quorum qui diuinitatem Patris, Filii et Spiritus sancti negant, tanquam in primum omnium principium offendentes in capite lepram habent. Ex his ualentinianos, Marcionistas, Photinianos, Manicheos, Arianos, aliosque numerat: quorum hareses ex Isidoro et Magistro Sentent. refert et impugnat. Anthropomorphitas qui Deo corpus tribuunt similiter refutat, ac magna eruditione Scripturarum ea que in ipsis speciem humanam et corporeas affectiones Deo accommodare uidentur, explicat. Eutychianos ut impugnet, Paulum, Danielem et Stephanum introducit, qui Christum secundum humanitatem in sancta, id est in celum introisse, et ad dexteram Dei Patris stantem uiderunt. Hi ergo qui hereticam doctrinam sectantur, Ecclesie sacerdotibus sunt ostendendi, ut ab eis reconcilientur: qui potius sunt lepra infecti, quam quos uarie infirmitates extenuant.

 Quid  dicitis, o Iudei, quid respondetis, uel quid obiicitis? Nunquid Iesum Christum iam uerum Deum et uerum hominem esse creditis, an adhuc in incredulitatis uestre malitia permanere disponitis? Hoc ipsum quod mente tractatis, ne differatis intimare nobis, iam diuina inspirante gratia, ad responsionem nos paratos habebitis.

Ad hec nobis, o Iudei, respondentes, ista opponitis dicentes: O uos Christiani qui uetus testamentum spiritaliter recipitis, quinque uidelicet libros Moysi legitis, prophetas, Spiritu sancto interius docente, locutos fuisse creditis, legem a Deo per manum Moysi in Monte Sinai datam fuisse asseritis: quare gentis uestre leprosos, et iugem scabiem ac cicatrices in corpore habentes uobiscum  habitare permittitis, eosque secundum legem extra castra non eiicitis? Huic uestre questioni in primis, o Iudei, respondentes dicimus illud quod sepe testati sumus; quia uidelicet iam lex post natiuitatem passionem, resurrectionem et in celum ascensionem Christi non carnaliter sed spiritaliter est intelligenda. Leprosos ergo quos dicitis non solum nostre gentis sed nec etiam cuiuslibet aliene nationis nobiscum intra sanctam Ecclesiam habitare permittimus; sed summa uigilantia eos quasi  hostes longius a nobis repellimus. Quid igitur Dominus de leprosis Moysi dicat, o Iudei, omnes simul audiamus.

Locutus est Dominus ad Moysen et Aaron, dicens: Homo in cuius carne uel cute ortus fuerit diuersus color, siue pustula, aut quasi lucens quidpiam, id est plaga lepre, adducetur ad Aaron sacerdotem, uel ad unumquemlibet filiorum eius. Qui cum uiderit lepram in cute, et pilos in album colorem mutatos, plaga lepre est, et arbitrio eius separabitur a castris . Moneo uos, o Iudei, ut solerter audiatis et attentius animo recondatis quid hec significat historia spiritaliter exposita  . Lepra quippe falsam doctrinam significat. Proinde ergo leprosi non absurde intelliguntur heretici, qui unitatem  uere fidei non habentes uarias doctrinas inducunt erroris, ueraque falsis admiscent, sicut lepra uariis diuersisque locis humana corpora uariando commaculat. Huius lepre inuenimus legislatorem sex species in homine posuisse: primam scilicet capitis et barbe; secundam caluitii et recaluationis; tertiam carnis et cutis; quartam cutis corporis et cicatricis albe cum rubore; quintam ulceris et cicatricis; sextam ustionis.

Predicta carnalis lepra spiritaliter exposita quid significet, o Iudei, moneo ut diligenter audiatis. In capite utique lepram portat, qui in diuinitate Patris et Filii et Spiritus sancti peccat, qui omnium creaturarum caput est et principium. uel ille in capite lepram portat, qui in Christum qui est caput  uiri, imo qui totius Ecclesie est caput , peccat. Hanc utique lepram, o Iudei, quod omnino contradicere non potestis, uos in capite portatis, qui Iesum Christum uerum Deum et uerum hominem esse negatis, per quem Deus Pater uos de Aegyptiaca seruitute redemit, et in terram promissionis collocauit; quinetiam uniuersum mundum de diaboli potestate misericorditer eripuit. Quandiu igitur Christum negaueritis, infidelitatis lepra percussi eritis, ita ut ad electorum Dei societatem pertingere minime possitis. Hanc etiam ualentiniani, Marcioniste, Photiniani, Manichei, Ariani, Sabelliani, Macedoniani, Anthropomorphite, Priscilliani  , Donatiste, Nestoriani et Eutychiani  in caluaria lepram gerunt, quia uidelicet erroris sui perfidiam aperta calliditate defendunt.

Quid uero de predictis hereticis qui per lepram designantur Hispaniarum, doctor Isidorus in Etymologiarum libro uIII, cap. 5, dicat audiamus.  ualentiniani heretici a ualentino quodam Platonis consectatore uocati, qui Aeonas, id est secula in originem Dei Creatoris induxit; Christum quoque de uirgine nichil corporis assumpsisse, sed per  eam quasi per fistulam transisse asserunt. Quod tamen falsum est; quia Dei Filius per uirginem non quasi per fistulam inaniter pertransiuit, sed ex ea ueram carnis substantiam assumpsit, qua inter homines uerus homo existens sine peccato conuersatus fuit, et secundum quam ab hominibus comprehendi, ligari, flagellari, crucifigi, occidi, sepeliri et resurgere de sepulcro potuit  .

Sciendum quod non Deus Pater carnem assumpsit, nec Spiritus sanctus, sed Filius tantum, ut qui erat in diuinitate Dei Filius, ipse fieret in homine uirginis filius, ne filii nomen ad alterum transiret, qui non esset eterna natiuitate filius. Dei ergo Filius hominis factus est filius, natus secundum ueritatem nature ex Deo Dei Filius, et secundum  ueritatem nature ex uirgine uirginis filius; ut ueritas geniti non appellatione, sed in utraque natiuitate filii nomen nascendo haberet, et esset uerus Deus et uerus homo unus filius  . Et quia in homine tota humana natura uitio concepta erat, totam assumpsit, id est animam et carnem, ut totam curaret et sanctificaret. Non ergo, ut ualentiniani heretici asserunt, Dei Filius per uirginem nichil horum que ad humanam naturam pertinent suscipiens, quasi per fistulam transiuit, sed totam naturam, id est animam et carnem et horum proprietates siue accidentia assumpsit, non carnem sine anima nec animam sine ratione, sed etiam carnem et animam cum sensibus suis. Unde Ioannes Damascenus ait: »Omnia que in nostra natura  plantauit Deus uerbum assumpsit, corpus scilicet et animam intellectualem et horum idiomata, id est proprietates. Totum enim Dei Patris uerbum totam humanam naturam assumpsit; quia quod inassumptibile est, incurabile est.« Erubescat itaque ualentinus hereticus omnesque discipuli eius qui mentiendo dicunt non uerum de uirgine matre Dei Filium corpus assumpsisse, sed simulatam carnem cernentibus ostendisse.

»Marcioniste [Marcionite  ] heretici ut ait B. Isidorus  a Marcione, stoico philosopho, appellati, qui Cerdonis dogma secutus alterum bonum alterum iustum Deum asseruit tanquam duo principia creationis et bonitatis.« Male etiam et iste sensit,  qui duos deos esse dixit. Nam unus est Deus in celo et in terra, qui est omnium creaturarum principium, a quo omnia, per quem omnia, et in quo omnia subsistunt. Dicitur enim principium relationem notans ad aliqua  . Est igitur Deus Pater principium et Filius principium et Spiritus sanctus principium; sed differenter. Nam Pater dicitur principium ad Filium et ad Spiritum sanctum. Unde B. Augustinus in quarto libro de Trinitate. ait:  »Pater est principium totius Deitatis, quia ipse est a nullo. Non enim habet de quo sit uel de quo procedat; sed ab eo Filius est genitus et Spiritus sanctus procedit. Pater ergo principium est sine principio; Filius principium de principio, sicut lux de luce, lumen de lumine; Spiritus sanctus principium de utroque, id est de Patre et Filio: non quod Pater anterior sit Filio uel Spiritu sancto; sed quia cum eis est omnium creaturarum unum principium. Dicuntur itaque hi tres non tria principia, sed unum principium omnium creaturarum, quia uno eodemque modo principium omnium rerum sunt.« Ideo Apostolus intelligens hanc Trinitatem esse unum principium omnium rerum, ait: Ex ipso, et per ipsum, et in ipso sunt omnia . Cum enim audimus omnia esse a Deo, ut ait B. Augustinus in libro De natura boni, omnes utique naturas intelligere debemus, id est omnia que naturalia sunt. Non enim ex ipso sunt peccata, que naturam non seruant sed uitiant, que ex uoluntate peccantium nascuntur. Omnium ergo que naturaliter sunt, unum principium est Pater cum Filio et Spiritu sancto. Reuera et Filius principium creaturarum est, qui Iudeis interrogantibus quis esset, respondit, dicens: Ego principium qui et loquor uobis . Cum igitur principium se esse dixit, Creatorem se esse cum Deo Patre omnium creaturarum ostendere uoluit; quia per ipsum Deus Pater omnia ex nichilo creauit. Filius ergo sicut et  Pater principium est creature; quia per ipsum facta sunt omnia. Cum uero dicimus Patrem principium et Filium principium, non duo principia omnium creaturarum ostendimus sed unum; quia Pater et Filius simul ad creaturam unum principium est, sicut unus Creator. Non possumus nec debemus negare etiam Spiritum sanctum recte dici principium, quia non eum separamus ab appellatione uel operatione Creatoris. De quo B. Paulum, enumeratis eiusdem sancti Spiritus donis, dixisse legimus: Hec omnia operatur unus atque idem Spiritus, diuidens singulis prout uult . Unum ergo principium est ad creaturam cum Patre et Filio Spiritus sanctus et non duo uel tria principia. Male itaque Marcion de Deo sensit, et a ueritatis  tramite longius recessit, qui duos deos uel duo creaturarum principia esse dixit, cum utique Pater et Filius et Spiritus sanctus unus Deus, unus Creator et unum omnium principium sit. Non est igitur audiendus, nec fidelium collegio associandus, sed potius quasi leprosus ab Ecclesia longius repellendus qui non unum uerum Deum omnia continentem, regentem et circumplectentem cognouit, sed tenebris obcecatus erroris duos deos esse asseruit.

»Photiniani  heretici, ut ait Hispaniarum doctor  Isidorus  , a Photino Gallogrecie Syrmie episcopo nuncupati, qui Ebionitarum heresim suscitans, asseruit Christum ex Maria per Ioseph nuptiali coitu fuisse conceptum.« Et iste quippe in assertione sua per omnia mentitus est. Maria certe sine amplexu uirili Iesum Christum a Spiritu sancto concepit, ipsumque sine pollutione genuit, sine dolore et corruptione peperit. Exstitit enim ante conceptum uirgo, in conceptu uirgo, cum partu uirgo, et post partum uirgo. Ipsa quoque regina celorum ac terre, uirgo, ante filii aduentum, uirgo cum filii generatione, uirgo post filium natum permansit  . Spiritus sanctus in eam superueniens totam prorsus a peccato purgauit, et a fomite peccati etiam liberauit, uel fomitem ipsum penitus  euacuando, eam debilitauit et extenuauit, ut ei postmodum peccandi occasio nullatenus exstiterit, potentiamque generandi absque uiri semine preparauit. Hoc enim uerba sancti Euangelii testantur, ubi angelus uirginem alloquens, ait: Spiritus sanctus superueniet in te, et uirtus Altissimi obumbrabit tibi: et quod nascetur ex te Sanctum uocabitur Filius Dei . Cui sacra uirgo humiliter concedens ait: Ecce ancilla Domini, fiat mihi secundum uerbum tuum . Unde Ioannes Damascenus ait: »Post concessum  sanctissime uirginis Spiritus sanctus preuenit in ipsam secundum uerbum Domini, quod dixit angelus purgans eam, et potentiam Deitatis uerbi receptiuam preparans,  simul autem et generatiuam; et tunc obumbrauit ipsam Dei altissimi per se sapientia et uirtus existens, id est Dei Filius Patri homousios, id est consubstantialis sicut diuinum semen: et copulauit sibi ipsi ex sanctissimis et purissimis ipsius uirginis sanguinibus nostre antique conspersionis carnem animatam anima rationali et intellectiua, non seminans sed per Spiritum sanctum creans.« Ex his utique perspicuum fit quod ait B. Augustinus in libro De fide ad Petrum, carnem scilicet uerbi simul conceptam et assumptam, eamdemque imo totam uirginem, Spiritu sancto preueniente, ab omni labe peccati castificatam: cui collata est potentia nouo more generandi, ut sine coitu uiri sine libidine concupiscentis in utero uirginis celebraretur  conceptus Dei et hominis Iesu Christi. Illa igitur caro quam Dei Filius ex uirgine sibi unire dignatus est, non ex nuptiali concubitu ut mendacissimus Photinus hereticus asseruit, concepta fuit; sed de Spiritu sancto, id est operatione Spiritus sancti sine peccato est assumpta et sine uitio nata. Hanc tamen carnem, o nefandissime Photine heretice, non celestis, non erii, non alterius cuiusquam putes esse nature, sed eius cuius est omnium hominum caro. Iste etiam hereticus scilicet Photinus, o Iudei, ut cernitis, in capite lepram portat,  qui publice Christum blasphemat, et de illo peruersa predicat.

 Manichei  heretici a quodam Persa exstiterunt, qui uocatus est Maneth  . Hic duas naturas et substantias introduxit, id est bonam et malam; et animas ex Deo quasi ex aliquo fonte manare asseruit. Recte etiam et iste inter hereticos reputatur, quia in assertione sua ab ecclesiasticis uiris falsa protulisse conuincitur. Nam in hoc quod duas substantias uel duas naturas, malam scilicet et bonam, dixit, procul dubio a ueritatis tramite multum deuiauit. Deus enim malum non creauit; sed non solum bona, sed etiam ualde bona sunt cuncta que fecit  Malum etiam a diabolo non est creatum sed inuentum; et ideo nichil est malum,  quia sine Deo factum est nichil. Deus autem nunquam malum fecit. Non alicubi aut aliquando erat malum, unde fieret diabolus malus; sed quia uitium est malum, dum esset bonus angelus, superbiendo effectus est malus, et ideo recte dicitur ab eo inuentum malum.

»Nulla natura est mali, ut ait B. Isidorus  , quia omnis natura aut incommutabilis, ut Deus est, aut commutabilis ut creatura. Malum uero ideo nulla natura est, quia accedendo in bonam naturam, efficit eam uitiosam. Quod dum discedit, natura manet; et malum quod inerat nusquam est. Ex eo quod uitium nocet nature, agnoscitur uitium naturam non esse, quia nichil quod naturale est nocet. Dum natura bona damnatur propter uoluntatem  malam, ipsa mala uoluntas testis est nature bone, que in tanto testatur eam esse bonam, ut illam Deus pro malo non relinquat inultam. Creditur ab hereticis mentem a Deo uitium a diabolo fuisse creatum: unde et ab ipsis due nature bona scilicet et mala putantur, sed uitia natura non sunt; et dum uere a diabolo sint, non tamen creatura sunt. Quam ob causam permisit Deus mali oboriri statum, nisi ut ex contrariis malis bonum nature decoraret? Modus iste etiam in uerbis esse comperitur. Qui modus antiteta  dicitur quod Latine oppositum uel contrapositum nominatur. Et fit pulchra elocutio, quando mox contraria prosperis proferuntur. Ita et in rebus permistum est malum,  ut nature bonum ad comparationem mali excelleret. Non itaque sicut hereticus Maneth  asseruit, Deus bonam et malam naturam creauit, sed ualde bona sunt cuncta que fecit. Nihil ergo natura malum, quando et ipsa que in creaturis uidentur esse penalia et nociua, si bene utantur et bona et prospera sunt; si autem male utantur, nocent.

 Sed etsi hoc forsitan ab aliquibus aut ambiguum putetur aut falsum, illud certe nemo negare permittitur, quod admirabile in serpentibus inuenitur. uiperas quippe, ut ait B. Fulgentius episcopus in sermone De Incarnatione Christi, naturaliter uenenosas esse nullus ignorat; quoniam mortifero morsu multo celerius interimunt, quam uenenoso aculeo scorpiones occidunt. Et tamen ut ostendatur quod non nature malitia, sed inconuenientia noceat, nouimus uiperarum carnibus aliarum rerum congruentia temperatis contra uiperarum morsus medicamina confici; nec solum his qui ab scorpionibus percutiuntur, uerum etiam illis qui mordentur a uiperis salubriter subueniri. Quis hic Dei sapientiam non miretur? Quis non eiusdem bonitatem  magnificet, prouidentiamque collaudet? Qui non continet in ira misericordias suas, unde pericula fecit peccatoribus nasci, inde statuit auxilia periclitantibus subrogari, ut que incommoda pro nostra iniquitate sentimus, ex eius bonitate commoda sentiremus. Quis laudem Creatoris sufficientibus explicet uerbis, quando unam eamdemque uiperam sic creauit, ut simul in se et mortem et remedium gerat, et que uiuens ingerit exitium, mortua reparet sanitatem? perniciemque uite et inferat et repellat? Et uenenum quod dente serpentis infunditur, eiusdem serpentis carnibus exstinguatur? Quo fit ut uipera, que uiuens infirmitati humane militauit ac morti, mortua uite militet et saluti. Quis, queso, hec facit, nisi cui misericordiam et iudicium cantat  Ecclesia?

Species, que dicitur scammonia, quis ignorat quantum obsit sanis, si sola sumatur; et quantum prosit infirmis, si speciebus aliis congrue misceatur? Etiam de his loquar que sepe ab omnibus appetuntur, et quorum quotidiano usu non solum infirmitas, sed ipsa etiam inuenitur uite humane sanitas indigere, panem scilicet attendamus et uinum, quorum neutrum conuenit febricitanti. Nam uidemus a medicis quod uini quidem potus, nonnunquam uero etiam panis cibus interdicatur egrotis. Sed hoc ideo fit, non quia panis aut uinum mala sunt, sed quia infirmo non congruunt. Nam consequenter cum congrue recepta fuerint et cibi sunt,  fortitudinem custodiunt et sanitatem. Quorum tamen immoderata perceptio fortibus uirtutem adimit, dum sanos infirmari compellit. Ecce quantum ualet Dei Creatoris modus et congruentia rerum, quibus immoderatio atque incongruentia inuenitur contraria. Quibus dum natura leditur, non naturalis malitia, sed accidens infirmitas inuenitur, quod in omnibus pene creaturis facile reperiet quisquis  a summo bono creata bona sic considerat, ut in eis inexplicabilem atque inenarrabilem Creatorem agnoscat. Ac per hoc fit ipse pre omnibus diligendus, qui etiam in eis que penalia pro nostra iniquitate sentimus, misericors inuenitur et iustus, dum inde subleuat fragiles, unde comprimit contumaces. Et quia precedente superbia continuo est hominem consecuta miseria, misericors Dominus et iustus unde superbie pondus imponit, inde miserie leuamen apponit. Nihil ergo creatura malum, ut superius dictum est, quando et ipsa que in creaturis uidentur esse penalia et nociua; si bene utantur, et bona et prospera sunt; si autem male utantur, nocent. Ita igitur pensanda est creatura; quia ex nostro usu non bono efficitur quandoque nociua,  non ex sua natura ualde bona.

Maneth etiam hereticus inter cetera subsequenter animas ex Deo quasi ex aliquo fonte manare asseruit. uerumtamen etiam in hac assertione sicut et in ceteris a ueritatis regula nimium deuiauit, cum animas ex Deo manare perhibuit. Anima quippe non est diuina substantia, sed diuine dignationis nobilis creatura. Concessum est anime a Deo habere donum rationalis intelligentie, non partem diuine essentie. Quid tamen de illa B. Isidorus in primo Sententiarum libro, cap. 12, dicat, audiamus. »uita corporis,« inquit, »anima est, uita anime Deus est. Et sicut corpus mortuum est sine anima, ita anima mortua est sine Deo. Anima hominis non  est homo, sed corpus, quod ex humo factum est, id tantum homo est. Inhabitando autem in corpore anima, ex ipso participio corporis hominis nomen accepit. Sic etiam Apostolus dicit non carnem, sed animam conditam esse ad Dei imaginem. Male ergo a quibusdam creditur, animam hominis esse corpoream, que,« ut ait B. Isidorus, »per id ad imaginem Dei facta est, ut si non incommutabilis ut Deus esset, tamen incorporea, ut Deus, existeret. Sicut angeli, ita et anime: habent enim initium, finem nullum. Nam quedam in rebus temporalia sunt; quedam perpetua, quedam uero sempiterna. Temporalia sunt, quibus inest ortus et obitus; perpetua quibus ortus et non terminus; sempiterna quibus nec ortus nec terminus. Animam,« inquit beatus  Isidorus in eodem primo Sententiarum libro, »non esse partem diuine substantie nec nature, nec esse priusquam corpori misceatur; sed tunc eam creari quando corpus creatur cui intromitti uel admisceri uidetur.« Mentiti sunt ergo, Maneth scilicet et Manichei eius discipuli, qui asserunt animam diuinam habere substantiam uel naturam. Tunc enim Deus illam ex nichilo creat, quando per illam in utero matris corpus uiuificat.

»Philosophorum etiam sententie dicunt esse animam priusquam admisceatur corpori: quod uerum  esse nullis approbatur indiciis. Nam utrum antea fuissemus, nec ipsi nouimus; nec quis uera sapiens dicat habemus. Non est ergo querendum quod querendo magis est irritandum. Gentiles et heretici de anima disputare conantur; sed quomodo de illa aliquid recte sentire possunt, qui Auctorem ad cuius imaginem facta est, non nouerunt? Et ideo multa errore digna dixerunt. Mutabilis est anima, ut ait Etymologiarum dominus Isidorus  , non localiter, sed temporaliter suis affectionibus. Corpus autem et loco et tempore mutabile est, quia et tempore mutatur et loco uariatur. Quod est ad corpus mutatio locorum, hoc est ad animam mutabilitas cogitationum. Que uarietas male motionis tunc menti adhesit, quando ab  eternorum contemplatione primus homo recedens in illo stare noluit, a quo male recessit; et iusta damnatione inconstans per rerum raptus uarietatem defluxit. Multum quidem ex sua natura splendorem possidet anima, sed fuscatur commistione carnis, qua retinetur inclusa. Ex eius enim parte uertitur ad peccandi infirmitatem, Salomone testante, qui ait: Corpus quod corrumpitur aggrauat animam, et deprimit terrena inhabitatio sensum multa cogitantem .« Hec ad falsam Manicheorum assertionem conuincendam et catholicam fidem corroborandam ex sanctorum Patrum auctoritatibus protulimus; nunc iterum de Arianorum secta, quid Hispaniarum doctor Isidorus dicat, diligenter audiamus.

 »Ariani  ,« inquit, »ab Ario Alexandrino presbytero orti sunt, qui ceternum Deo Patri Filium non agnoscens diuersas in Trinitate snbstantias asseruit, contra illud quod ipse Deus et homo iehsu Christus Deo Patri loquitur, dicens: Ego et Pater unum sumus .«  Ipsi quippe Ariani dicuntur probare alterius substantie Patrem, alterius esse Filium; quia ille ingenitus, iste est genitus  . Quibus ita respondendum, Patrem uidelicet et Filium et Spiritum sanctum unum esse naturaliter Deum; nec tamen ipsum esse Patrem, qui Filius est; nec Filium ipsum esse, qui Pater est; nec Spiritum sanctum ipsum esse, qui Pater aut Filius est. Una est enim essentia Patris et Filii et Spiritus sancti, in qua non est aliud Pater, aliud  Filius, aliud Spiritus sanctus, quamuis personaliter alius sit Pater, alius Filius, alius Spiritus sanctus. Genitus est enim a Patre Filius, et ideo alius est Pater, et alius est Filius; non tamen ante fuit Pater quam Filius, uel quam Spiritus sanctus. Ceterne enim sibi sunt tres persone. Sed contra hoc dicit Arius hereticus, ut refert Ambrosius in primo libro De Trinitate: »Omne quod natum est principium habet; et ideo quia Filius est, principium habet et esse cepit.« Quod hereticorum ore sic dictum est. Nam ipse Arius presbyter et hereticus,  ut meminit B. Augustinus in sexto libro De Trinitate dixisse fertur: Si Filius est, natus est, et si natus est, erat tempus quando non erat Filius. Responsio Augustini catholici contra Arium hereticum: »Qui hoc dicit non intelligit etiam natum esse, Deo sempiternum esse, ut sit ceternus Patri Filius, sicut splendor qui gignitur ab igne atque diffunditur ceuus est illi; et esset coaternus, si ignis esset eternus.«

Item in eodem libro oppositio S. Augustini contra eumdem Arium hereticum: »Si Dei Filius,« inquit Augustinus, »uirtus et sapientia Dei est, nec unquam fuit Deus sine uirtute et sapientia; ergo ceternus est Deo Patri Filius. Dicit autem Apostolus Christum esse Dei uirtutem et Dei sapientiam.  Aut igitur non fuit quando non fuit Filius; aut aliquando Deus non habuit uirtutem et sapientiam, quod dementis est dicere. Constat enim quia semper habuit Deus sapientiam; semper igitur habuit Filium.« Eidem  quoque Arianice questioni B. Ambrosius in hunc modum respondit, dicens: »Ego,« inquit, »Filium de Deo Patre confiteor: quod reliquum est impietatis horresco.« Iterum subiungens ait: »Scriptum est in ueteri Testamento  ante me non fuit alius Deus, et post me non erit . Quis hoc dicit? Pater an Filius? Si Filius ante me, inquit, non fuit alius Deus; si Pater post me, inquit, non erit: hic scilicet Filius priorem, ille scilicet Pater posteriorem non habet: inuicem enim in se  et Pater in Filio, et Filius in Patre cognoscitur. Cum enim Patrem dixeris, eius Filium designasti, quia nemo ipse sibi pater est. Cum Filium nominas, etiam Patrem fateris, quia nemo ipse sibi filius est. Itaque nec filius sine patre, nec pater potest esse sine filio. Semper est igitur Pater, semper est et Filius.«

 Arii presbyteri heretici hec fuit perfidia, ut legitur. Diuersas in Trinitate substantias mentiendo asseruit, et Christum non uerum Deum, sed creaturam esse dixit. Sed tamen miser desipuit, Ioanne euangelista testante, qui de illius diuinitate atque eternitate sic ait: In principio erat uerbum, et uerbum erat apud Deum, et Deus erat uerbum. Hoc  erat in principio apud Deum. Omnia per ipsum facta sunt , id est omnis creatura. Neque dicit omnia, nisi que facta sunt, id est omnem creaturam. Unde liquido apparet ipsum factum non esse per quem facta sunt omnia. Et si factus non est, creatura non est. Si autem creatura non est, eiusdem cum Patre substantie est. Omnis enim substantia que Deus non est, creatura est; et que  creatura non est, Deus est. Sed si Filius non eiusdem substantie est cum Patre, ergo facta substantia est. Et si facta substantia est, non omnia per ipsum facta sunt. Sed quia ueraciter ipse facta substantia non est, cum Deo Patre unius substantie est.

Ut ergo Arium hereticum qui Christum creaturam esse asseruit, in sua obiectione mentitum fuisse comprobemus, ex eiusdem Dei et hominis Iesu Christi uerbis testimonium sumamus. Ait enim discipulis suis: Euntes in mundum uniuersum, predicate Euangelium omni creature . Qui ergo uniuersam creaturam dixit, nullam pretermisit. Erubescat igitur Arius presbyter in sua obiectione, et resipiscat a sua presumptione; quia si,  ut ipse mentitur, Christus creatura esset, sibi Euangelium predicare mandaret, et  apostolice doctrine subiectus esset. Non igitur Christus creatura est sed Creator, qui dicendo  omni creature officium mandauit discipulis. Infelix itaque presbyter Arius in assertione sua mendax et perfidus, quia Christum uerum Deum esse negauit, idcirco crepuit medius, et effusa sunt omnia uiscera eius , cedidit in faciem prostratus; ea quibus Christum negauerat, feda ora pollutus, dignam ab impietate sua penam ab eodem Deo et homine Iesu Christo consecutus. Aperte cognoscitis, o Iudei, Arium presbyterum, ut supra dictum est, heretice prauitatis lepram in capite gestasse, qui Christum publice blasphemans eiusdem substantie  cum Deo Patre asseruit non fuisse. Hunc procul dubio et omnes supra dictos catholice fidei aduersarios sancta Ecclesia respuit, et quasi heretice prauitatis lepra commaculatos a se longius repellit.

»Fuit preterea quidam hereticus  nomine Noctus  , ut ait B. Isidorus, a quo Noctiani  heretici exorti sunt  . Sabelliani etiam ab eodem Nocto  heretico pullulasse dicuntur, cuius discipulum perhibent fuisse Sabellium, ex cuius nomine maxime innotuerunt, unde et Sabelliani uocati sunt. Hi unam esse personam Patris et Filii et Spiritus sancti asserunt.« Sed euidenter Sabelliani in assertione sua mentiti sunt, qui Deum Patrem  et Filium et Spiritum sanctum unam esse personam dixerunt. Dicite, o infelices Sabelliani, et a luce ueritatis alieni, si Deus una persona est, quare Dauid propheta Spiritu sancto edoctus ait in Psalmo: Dixit Dominus Domino meo: Sede a dextris meis: donec ponam inimicos tuos scabellum pedum tuorum? . Dicite, quis est iste Dominus qui dixit Domino, sede a dextris meis? Procul dubio alius  est qui dixit, sede a dextris meis; et alius qui dixit, sede. Si ergo quod negare non potestis, alius alio dixit; profecto duo sunt Pater et Filius, et non unus. Duo, inquam, sunt in personis, et in essentia unum. Deus enim Pater Deum et hominem Iesum Christum Filium suum post triumphum uictoriosissime passionis et resurrectionis in dextera sua collocauit, et hoc est dicere sede a dextris meis.

Aduertite, o insensati Sabelliani, quia si Deus una persona esset, nequaquam sibimetipsi, sede a dextris meis, dixisset. Sed quia alius est Pater in persona et alius Filius; alius scilicet Pater dixit Filio: Sede a dextris meis. Alius est, inquam, Pater in persona et alius Filius; sed in essentia Pater et Filius unus est Deus. Si uero predicte auctoritati,  o Sabelliani, fidem accommodare non uultis, sed in uestra adhuc perfidia permanere disponitis, ad ea que interrogauero uolo, ut respondeatis. Si Deus una persona est, quis est ille cui dixit in psalmo: Tecum principium in die uirtutis tue in splendoribus sanctorum, ex utero ante Luciferum genui te? . Nunquid Deus ante luciferum, id est antequam aliqua creatura fieret, sibi ipsi loquebatur, aut seipsum gignere potuit? Nequaquam. Impossibile est enim quemquam seipsum gignere. Cui ergo dixit : Genui te? Dicite, o inimici ueritatis Sabelliani, cui dixit Deus, genui te? Sed quia partim malitia, partim ignorantia respondere non potestis; Dei me gratia preueniente, comitante  et subsequente, ego uobis aperiam huius uersiculi spiritalem intelligentiam. uos igitur, o insipientes et perfidi Sabelliani, qui diuinam essentiam unam asseritis esse personam, moneo, ut diligenter audiatis, et audita non obliuioni tradatis sed attentius animo recondatis, ut uario lepre colore deposito, id est heretica prauitate depulsa, sacerdotum iudicio sanctam Ecclesiam catholicam fideliter ingredi possitis.

Deus igitur omnipotens et eternus ceternum sibi et consubstantialem ante Luciferum, hoc est ante omnem creaturam, ex utero, id est ex sua intima et naturali essentia genuit Filium. Quid est ergo Deo Patri ceterno sibi et consubstantiali Filio  dicere: Ex utero genui te, nisi eumdem ceternum sibi Filium angelis et hominibus ex sua naturaliter essentia genuisse aperte demonstrare? Cum ergo in sua eternitate Deus Pater ceterno et cequali sibi Filio, genui te, dixit; ex seipso naturaliter illum genuisse manifestauit.

Mentitos itaque uos, o insipientes et duro corde, ad suscipiendam catholice fidei ueritatem Sabelliani in uestra assertione cognoscite, dum uerissimis auctoritatibus sibi concordantibus, Dei Filium ante omnia secula ex Deo Patre naturaliter audiatis genitum esse. Hoc loco respondentes, o Sabelliani nos interrogatis, dicentes: Si Deus habet Filium  qualiter ut uos asseritis, ex seipso genuit eum? Iterum nos a uobis querimus, o heretici, quomodo putetis a Deo Patre Filium esse generatum? Nobis certe impossibile est generationis illius scire secretum  . Mens deficit, uox silet; non nostra tantum sed etiam angelorum. Supra potestates enim et supra angelos, supra cherubin et seraphin, et supra omnem sensum est tanta generatio, secundum quod scriptum est: Pax Christi que exsuperat omnem sensum . Et si pax Christi supra omnem sensum est, sine dubio supra omnem sensum est illa generatio. uos ergo, o insensati Sabelliani, manum ori uestro admouete, quia scrutari non licet superna mysteria. Licet scire quod natus sit, non licet discutere quomodo natus sit. Ineffabilis  est enim illa generatio, de qua Isaias ait: Generationem eius quis enarrabit? . Generatio itaque Filii Dei a Patre, nec principium habet nec finem. Ipse Saluator noster Sapientia Dei Patris est. Sapientia uero splendor eterne lucis est. Indubitanter igitur credite, o Sabelliani, Deum Patrem ante omnia secula ex seipso Filium naturaliter genuisse, et per eum omnia que in celis et in terris sunt, creasse. Nam si Deus Pater Iesum Christum secundum diuinitatem ex seipso ante omnia secula naturaliter non genuisset, nequaquam illi iam baptizato Ioanne Baptista et quibusdam aliis audientibus, emissa uoce dixisset: Tu es Filius meus dilectus, in te complacui mihi . Reuera si naturaliter Filius eius non esset, nullatenus illi coram  mortalibus, quod eius Filius esset testimonium perhiberet. Et iterum, si ipse Deus et homo iehsu Christus secundum diuinitatem ex Deo Patre ante omnia secula naturaliter genitus non fuisset, nequaquam diceret: Sicut misit me Pater uiuens, et ego uiuo propter Patrem . His uerbis ipse Deus et homo iehsu Christus docuit uitam in se per uiuentem Patrem inesse. Et ut certos nos redderet quia non est a seipso, sed a Patre, ait: Sicut Pater habet uitam in semetipso, sic dedit et Filio uitam habere in semetipso . Generatur ergo uiuens Filius a uiuo Patre Deo. Natum igitur unigenitum Dei Patris confitemur, sed natum ante omnia secula.

  Deus itaque Pater de sua naturali essentia genuit Filium Deum sibi cequalem et ceternum. Idem quoque Unigenitus Deus secundo natus est semel ex Patre, semel ex matre. Natus est enim de Patre Deus uerbum, natus est de matre uerbum caro factum. Unus igitur atque idem Dei Filius natus est ante secula et natus in seculo; et utraque natiuitas unius est Filii Dei, diuina scilicet et humana. De hoc etiam Ioannes Damascenus ait: »Duas Christi natiuitates ueneramur: unam ex Deo Patre ante secula, que est super causam et rationem et tempus et naturam; et alteram que in ultimis temporibus propter nos et secundum nos et  super nos. Propter nos, quia propter nostram salutem; secundum nos, quia natus est homo ex muliere, et tempore conceptionis, scilicet nouem mensium; super nos, quia non ex semine uiri.« In omnibus ergo, o insensati Sabelliani, sicut diximus, equalis est Patri Filius, et est unius eiusdemque substantie Quapropter etiam Spiritus sanctus a Patre Filioque procedens, in eadem unitate et Trinitate tertia est persona  . Quod autem de utroque procedat, multis diuinorum eloquiorum testimoniis comprobatur. Sic enim ait Apostolus: Misit Deus Spiritum Filii sui in corda nostra clamantem: Abba Pater . Ecce hic dicitur Spiritus Filii. Et iterum: Qui autem Spiritum Christi non habet, hic non est eius . Ipse  etiam Filius de Spiritu sancto dicit in Euangelio: Cum uenerit Paracletus, quem ego mittam uobis a Patre, Spiritum ueritatis qui a Patre procedit, ille testimonium perhibebit de me . Patris autem Spiritus dictus est, ubi legitur: Si Spiritus eius qui suscitauit Iesum a mortuis habitat in uobis, non in tenebris, sed in luce ambulatis . Ipse etiam Deus et homo iehsu Christus dicit: Non enim estis uos qui loquimini, sed Spiritus Patris uestri ipse loquitur in uobis . Et alibi: Paracletus autem Spiritus sanctus quem mittet Pater in nomine meo, ille uos docebit omnia, et suggeret uobis omnia quecunque dixero uobis . His et aliis pluribus auctoritatibus, o Sabelliani,  aperte ostenditur quod Spiritus sanctus a Patre et Filio procedit. Mentitos igitur uos in uestra assertione fuisse cognoscite, qui diuinam essentiam unam tantum personam dicitis esse. Nam et in hoc quod Deum omnipotentem qui reuera omnium angelorum omniumque fidelium est caput publice blasphematis; lepram, hoc est maculam heretice prauitatis in capite gestatis, quam nisi humiliter penitendo, et iudicio sacerdotum bonis operibus digne satisfaciendo purgaueritis et sanitatis colorem, scilicet catholice fidei rectam confessionem ostenderitis, nichilominus de cetu iustorum peribitis.

Macedoniani etiam  heretici, ut ait B. Isidorus, Macedonio Constantinopolitano episcopo  dicti sunt negantes Deum esse Spiritum sanctum. Peruerse utique Macedonius eiusque discipuli de Deo senserunt, dum Spiritum sanctum qui in diuina essentia tertia est persona, Deum esse negauerunt. Ne ergo sub silentio abscondi uideamur, et de taciturnitate nostra grauius iudicemur, ad falsam illorum assertionem conuincendam et catholice Ecclesie fidem corroborandam sanctarum Scripturarum testimonia, quod ueraciter Spiritus sanctus Deus sit, in medium proferamus  . Ut ergo diuine unitatis ac Trinitatis ueritas apertius demonstretur,  atque hereticorum perfidia euidentius superetur, ueteris et Noui Testamenti auctoritates eis proponamus. Ait enim Moyses: Audi Isrel, Dominus Deus tuus, Deus unus est . Item: Ego sum Dominus Deus tuus . Personarum quoque pluralitatem et nature unitatem simul ostendit in Genesi, dicens: Faciamus hominem ad imaginem et similitudinem nostram . Dicens enim faciamus et nostram, pluralitatem personarum ostendit. Dicens uero imaginem, unitatem essentie demonstrauit. Ut enim dicit B. Augustinus in libro De fide ad Petrum: Si in illa natura Patris et Filii et Spiritus sancti una esset persona tantum, non diceretur faciamus hominem ad imaginem et similitudinem nostram. Cum enim dicit ad imaginem, ostendit  unam essentie naturam, ad cuius imaginem homo fieret. Cum uero dicit nostram, ostendit eumdem Deum non unam, sed tres esse personas.«

Ille etiam maximus prophetarum et regum Dauid, qui suam ceteris prefert intelligentiam, dicens: Super senes intellexi ; eiusdem diuine nature unitatem et eternitatem simul ostendens, ait, ex persona ipsius omnipotentis Dei: Isrel, si me audieris, non erit in te Deus recens, neque adorabis Deum alienum . Aliud horum, ut dicit B. Ambrosius in primo libro De Trinitate, significat eternitatem, aliud unitatem substantie indifferens  , ut neque posteriorem Patrem, nec alterius diuinitatis Filium uel Spiritum sanctum  esse credamus. Nam si Patre posterior est Filius uel Spiritus sanctus, recens est; et si unius non est diuinitatis, alienus est. Sed quia nec posterior est Filius, quia recens non est; neque alienus, quia ex Patre natus est; neque Spiritus sanctus recens est neque alienus, quia a Patre et Filio eternaliter procedit, Macedonius omnesque illius discipuli sibi caueant, qui Spiritum sanctum Deum esse negant, ne pro tanti sacrilegii blasphemia eterne damnationis periculum incurrant. Qui enim uerbum contra Spiritum sanctum dicit, sacrilegium incurrit et nec in presenti seculo nec in futuro ueniam consequi poterit , nisi illum, scilicet cum Deo Patre et Filio unum et uerum Deum esse indubitanter crediderit.

 Ut amplius, o Macedoniani, de Spiritu sancto, quod cum Deo Patre et Filio unus et uerus Deus sit, non dubitetis, quam uerissimum de illo Dauid propheta testimonium proferat, moneo ut diligenter audiatis. uerbo Domini, inquit, celi firmati sunt, et Spiritu oris eius omnis uirtus eorum . Quid lucidius, quidue apertius, quod Spiritus sanctus qui ex ore Dei Patris procedit, uerus Deus sit, audire uultis? Quasi diceret: Deus Pater per ceternum sibi uerbum, id est per cequalem sibi Filium celos, id est apostolos eorumque successores,  scilicet sancte Ecclesie doctores predicatione euangelica et operatione uirtutum confirmauit; et Spiritu oris sui, uidelicet qui ab eo eternaliter procedit, illos ne aduersa pertimescerent, et ne impiorum minas expauescerent corroborauit. Indubitanter igitur credere debetis, o Macedoniani, Spiritum oris Dei non creaturam, sed ueraciter esse Deum, qui reuera est omnis uirtus celorum. Non enim est aliud ipse, et aliud Spiritus oris eius; sed quidquid in eo est, Deus est. Nam, ut ait B. Augustinus in septimo libro De Trinitate: »Non est aliud illi esse magnum et aliud esse Deum. Ita etiam potentia Dei Deus est, et uoluntas Dei Deus est; pulchritudo Dei Deus est, eternitas Dei Deus ipse est. Ita ergo et Spiritus Dei Deus est. In Deo enim  summa simplicitas est, et ideo non est aliud ipse, et aliud quod in eo est.« Mentitos itaque uos, o Macedoniani heretici, in uestra assertione esse cognoscite, qui usque nunc eumdem Spiritum sanctum Deo Patri Filioque ceternum negatis Deum esse. Reuera non creatura, ut uos mentimini, sed naturaliter ex Deo Patre et Filio procedens uerus Deus est, quia non circumscriptus ut creatura, sed sicut Deus ubique totus est, quod proprie diuinitatis est. Cum omnis creatura certis nature sue sit circumscripta liminibus, uos, o insipientes heretici, quomodo non erubescitis creaturam appellare Spiritum sanctum, qui non habet circumscriptam determinatamque uirtutem, qui et in omnibus  et ubique semper est, quod utique diuinitatis et dominationis proprium est? Quia igitur naturaliter semper est in Deo, cum illo etiam ubique est qui dicit celum et terram ego impleo .

Ut ergo ea que diximus, o heretici, uera esse non dubitetis, et uos in uestra assertione uictos esse cognoscatis; qui de eodem Spiritu sancto propheta dicit moneo ut solerter audiatis. Spiritus Domini fecit me, et spiraculum Omnipotentis uiuificauit me . Patris utique et Filii et Spiritus sancti opera inseparabilia sunt. Si igitur cum Deo Patre et Filio Spiritus sanctus hominem facere et inspirare potest, non creatura sed Creator credendus est. Creator itaque est Spiritus sanctus,  sicut Pater et Filius; ideoque non creatura, sed cum eodem Patre et Spiritu sancto unus est Deus. Spiritus sanctus Patris et Filii est, et inde unum sunt Pater et Filius, quia nichil habet Pater, quod non habeat Filius. Quod etiam Spiritus sanctus non creatura, ut uos plane mentimini, o heretici, sed natura Deus est, liber Genesis ostendit, ubi ait: Tenebre, inquit, erant super faciem abyssi; et Spiritus Domini ferebatur super aquas . In hoc liquido apparet, quia non creatura sed natura Deus erat; quod super aquas ferri poterat, et mundi iam designatam materiam regebat. Recte quippe Spiritus sanctus iam in ipso mundi exordio informi  materie preerat, uidelicet ut eam informaret et ordinaret, atque in diuersas formas distingueret. Quod etiam Spiritus sanctus a Patre et Filio procedens ueraciter Deus sit, et quod ubique presens sit, Dauid rex et propheta ostendit, qui omnipotentiam Dei considerans et suam infirmitatem intelligens ait: Domine, quo ibo a Spiritu tuo? Et quo a facie tua fugiam?  Quod subsequenter exponens, dicit: Si ascendero in celum, tu illic es; si descendero in infernum ades . Recte quippe Dauid propheta de sancti Spiritus potentia sensit, qui se illius presentiam effugere non posse dixit. Deum utique illum esse credidit, ideoque presentem eum ubique esse non dubitauit. Nisi enim illum ueraciter cum Deo ex quo procedit,  unum Deum esse crederet, nequaquam eum ubique adesse diceret. Huic simile est, quod ipse patriarcha Dauid eiusdem sancti Spiritus ex Deo procedentis uirtutem perpendens, alibi ait: Non est qui se abscondat a calore eius , scilicet a cognitione eiusdem Spiritus sancti omnia cognoscentis, et non solum cogitationes hominum, uerum etiam profunda Dei scrutantis. Non est ergo Spiritus sanctus creatura sed Creator qui non solum cogitationes hominum, sed etiam profunda Dei scrutatur . De quo etiam in libro Sapientie legitur: Spiritus sanctus discipline effugiet fictum, et abstinet se a cogitationibus, que sunt sine intellectu . Et iterum: Benignus est enim Spiritus  sanctus, et liberabit  maledictum a labiis suis . Reuera summe benignus est Spiritus sanctus, quia ipse est Patris et Filii amor ceternus, et in ipso constat remissio peccatorum cunctis fidelibus  . Spiritus ergo sanctus dilectio est siue amor Patris et Filii, quo scilicet Pater diligit Filium, et Filius Patrem. Quod autem Spiritus sanctus ueraciter Deus sit, et quod Deo Patri et Filio equalis sit, B. Augustinus insinuat, dicens: »In omnibus est equalis Patri Filius, et est unius eiusdemque substantie. Quapropter etiam Spiritus sanctus in eadem unitate et equalitate consistit, quia uidelicet est unitas, et sanctitas, et caritas amborum, qua uterque coniungitur, qua genitus a gignente diligitur, genitoremque suum diligit. ambo  seruantes unitatem Spiritus in uinculo pacis . Ut ergo Spiritum sanctum a Patre et Filio procedentem, o Macedoniani, uerum Deum esse credatis, et iam amplius de illius diuinitate non dubitetis; quid de illius magnitudine quam cum Deo Patre et Filio communem habet, liber Sapientie dicat, moneo ut libenter audiatis: Spiritus Domini repleuit orbem terrarum; et hoc quod continet omnia, scientiam habet uocis . Si ergo sua uirtute et operatione orbem terrarum repleuit Spiritus sanctus, procul dubio non est creatura, ut uos mentimini, sed cum Patre et Filio a quibus procedit, naturaliter unus et uerus Deus. Nam et in hoc  quod cum Deo Patre et Filio omnia continet et gubernat, se cum eodem Patre et Filio Creatorem esse apertissime demonstrat. In hoc etiam quod liber Sapientie eumdem Spiritum sanctum scientiam uocis habere dicit, manifeste ipsum esse ostendit, de quo Deus et homo iehsu Christus Nicodemo principi Iudeorum ait: Spiritus ubi uult spirat, et uocem eius audis; sed non scis unde ueniat, aut quo uadat . Ipse quippe uoluntate Patris et Filii a quibus procedit, quibus uult carismatum dona infundit, et quos uult spiritaliter eloquentes facit.

Ecce quomodo conueniunt sibi, quod Spiritus sanctus uerus Deus sit, testimonia ueritatis; ecce quam euidenter uestram conuincunt falsam assertionem,  o Macedoniani, qui illum uerum Deum esse negatis. ueteris et Noui Testamenti idonei testes ueraciter concordant, et uestram abominabilem sectam omnino condemnant. uestra igitur mendax perfidia iam uicta deficiat et mens uestra Patrem et Filium et Spiritum sanctum unum et uerum Deum esse indubitanter credat. Tandem moneo uos ut fetide lepre maculas, hoc est heretice prauitatis horribiles blasphemias sancte Ecclesie sacerdotibus humiliter ostendatis, eorumque iudicio illas salubriter deponatis, et uere salutis colorem, id est ueram Ecclesie catholice doctrinam illorum magisterio deuota mente suscipiatis, ut deinceps a prauis operibus recedendo, et dignos  penitentie fructus faciendo, cum eiusdem sancte Ecclesie filiis ad eterne felicitatis gaudia pertingere possitis. Amen.

Quid etiam B. Isidorus de Anthropomorphitis  hereticis dicat, audiamus. Anthropomorphite dicti pro eo quod simplicitate rustica Deum habere humana membra, que in diuinis libris scripta sunt arbitrentur. Anthropos enim Grece Latine homo interpretatur. Anthropomorphite ergo Deum putant habere humana membra, ignorantes uocem Domini qui super puteum Samarie sedens et mulieri Samaritane loquens, ait: Spiritus est Deus; et eos qui adorant eum in spiritu et ueritate oportet adorare .

uos itaque conuenio et obtestor, o anthropomorphite  heretici, ut Deum amplius humana membra habere non credatis, sicut nunc usque credidistis. Reuera simplices et idiote estis, qui Deum sicut hominem lineamenta membrorum habere creditis. Suscepit quidem Dei Filius de uirgine matre nostre fragilitatis et mortalitatis membra secundum quam per crucem mundum redemit, mortuus est, et resurrexit, et ad dexteram Dei Patris a quo exierat ascendit; sed tamen diuina essentia secundum quod Deus est, non est credenda, ut uos putatis, habere humana membra. Non est igitur sententia  tam stulte precipitanda, ut diuinam essentiam dicamus habere humana membra  . Intelligere interea opus est quasdam passiones, quas de affectione humana ducit Scriptura ad Deum, ut iuxta se incommutabilis sit credendus, et tamen pro causarum affectibus; ut facilius intelligantur nostre locutionis et mutabilitatis genera, mutabilis appelletur. Non ergo secundum essentiam, sed secundum similitudinem species ducuntur ad Deum; neque pro substantie proprietate sed efficientiis causarum. Unde et creditur Deum nunquam hominibus uisibiliter apparuisse nisi per assumptam creaturarum speciem. Falluntur quidam stulti, qui, dum legunt ad imaginem Dei factum esse hominem, arbitrantur Deum esse corporeum, dum non caro quod est  corpus, sed anima que est Spiritus Dei imaginem habeat. Non ergo esse corporis formam in Deum  , quia hominem ad imaginem suam fecit, quia mentem non carnem ad similitudinem suam creauit.

Hec est responsio uestra, o anthropomorphite heretici, simul et obiectio. Quid mali agimus, si Deum humana membra habere credimus, cum hoc ipsum in pluribus sanctarum Scripturarum locis scriptum inueniamus? Sic enim Dauid propheta Deum exorans, ait: Illumina faciem tuam super seruum tuum . Sic etiam alibi legitur: Aperi oculos tuos et uide tribulationem nostram , Et B. Iob: Manus tue, Domine, fecerunt me,  et plasmauerunt me . Unde etiam ipse omnipotens Deus ait: Celum mihi sedes est, terra autem scabellum pedum meorum . Quid ergo mali credimus si Deum humana membra habere credimus, cum hoc ipsum certis Scripturarum documentis teneamus?

Ad hec nos, o heretici, uobis e diuerso dicimus, quod indubitanter de Deo male sentitis, qui illum humana membra habere creditis, cum etiam sanctarum Scripturarum testimonia, que de ipsius membris ad uestram defensionem in medium profertis, non corporaliter nec ad litteram ut in superficie sonant, sed spiritaliter intelligere deberetis. Quare?  Quia uidelicet plerumque de corporibus humanis ad Deum sumuntur qualitatum species,  que tamen in Deo non sunt, quia in sua propria natura incorporeus est et incircumscriptus, et pro efficientiis causarum in ipso rerum species describuntur; ut quia omnia uidet, dicatur oculus; et propterea quod audit omnia, dicatur auris; pro eo autem quod auertitur, ambulare dicitur; pro eo quod exspectat, stare uidetur; sic et in ceteris horum similibus ab humanis mentibus uel corporibus trahitur similitudo ad Deum. Cogitate ergo, o heretici, quale corpus habeat ueritas; et dum inuenire non potueritis, hoc est Deus.

 Audite ergo, o simplices et idiote heretici, qualiter Dei membra intelligere debeatis, que in sanctis Scripturis legitis.  Facies Dei in Scripturis sacris, non caro, sed diuina cognitio intelligitur, eadem ratione quia per faciem conspectam quisque cognoscitur. Hoc enim in oratione dicimus Deo: Ostende  nobis, Domine, faciem tuam. Ac si dicatur: Da nobis cognitionem tuam. Os Dei Patris Unigenitus eius est. Nam sicut pro uerbis que per linguam fiunt, sepe dicimus illam et illam linguam; ita et pro Dei uerbo os ponitur, quia mos est ut ore uerba formentur. Unigenitus autem Dei Patris ideo uerbum dicitur, quia per eum Deus Pater omnia condidit siue iussit. Bene quippe os pro uerbo ponitur, sicut linguam pro uerbis, sicut manus pro  litteris  Lingua Dei mystice Spiritum sanctum significat, per quem Deus Pater secretum suum prophetis et sanctis hominibus manifestat. Unde: Lingua mea calamus scribe uelociter scribentis . Lingua pro uerbo, calamus pro scripto; causam uidelicet posuit pro effectu. Tanquam si dice et: uerbum meum non est transitorium, sed est calamus scribe, id est comparabile uerbo scripto et permanenti. Scribe dico uelociter scribentis, id est sine mora scribentis, et multa comprehendentis. Sunt enim quidam Scribe, qui in uno puncto uel una linea totam orationem comprehendunt. Cui uolocitati uerbum Patris comparatur quodammodo, quia nichil est uelocius, quam simul omnia dixisse. Unde est illud: Semel locutus est Deus ,  et cetera.

Labia Dei in scripturis Testamenti consonantia intelliguntur de quibus dicitur: Sapientia  in labiis eius, et in iudicio non errauit os eius . De cuius labiis etiam Salomon recte ait in Canticis: Labia illius lilia distillantia myrham primam .  Quid enim per labia Dei et hominis Iesu Christi nisi sancte Ecclesie predicatores intelligimus, qui dum mortes martyrum predicant, quasi myrrham mortificandis corporibus ad condimentum salutis distillant? Que myrrha bene prima esse dicitur, quia nullus sic mortificatur, sicut ille qui pro Christo martyrio finitur. Primam enim dixit non pro tempore sed pro dignitate. Quid  est quod labia Dei et uirginis Filii lilia esse dicimus, nisi quia illi per quos ipse loquitur, necesse est ut mundi sint, et per eos bonus odor aspergatur? De quibus erat apostolus Paulus, qui dicebat:  Bonus odor sumus Deo in omni loco in his qui pereunt, et in his qui salui fiunt .

Imago Dei Patris est Unigenitus Filius eius. Aliter namque imago Dei Patris in Filio suo est, quem non aliunde sed ex semetipso est, hoc est ex sua substantia sibi per omnia similem et equalem genuit, et aliter hominis anima quam non ex se, id est ex sua substantia, ut quidam heretici opinati sunt, genuit, sed ex nichilo creauit. Sicut etiam aliter imago cuiuslibet regis in filio suo quem ex semetipso sibi similem genuit, id est homo hominem; aliter uero in annulo eius siue in cera imago eius est impressa, que non quod ipse sicut filius qui naturaliter hoc est quod Pater. Substantia enim uel essentia Latine, usia dicitur Grece, homo dicitur  unum. Utrumque igitur coniunctum sonat una substantia: hoc enim uocatur homousion, quod est: Ego et Pater unum sumus , hoc est eiusdem cum Patre substantie. Homousion similis substantie; quia equalis Deus talis est et imago eius. Inuisibilis Deus, inuisibilis est et imago eius.

Brachia Dei Patris Filius eius et Spiritus sanctus intelliguntur, sicut ipse Deus Pater in Isaia testatur, dicens: Brachia mea populos iudicabunt . Brachium autem Dei Patris singulariter Filius eius accipitur de quo Ieremias ad ipsum huiusmodi loquitur: Domine Deus, qui eduxisti populum tuum de terra Aegypti in manu forti et brachio extento . Ipsum etiam Dei Filium Isaias propheta Spiritu sancto edoctus ad redemptionem  mundi uenturum intelligens eiusque fortitudinem considerans, ait: Ecce Dominus in fortitudine ueniet, et brachium eius dominabitur . Et iterum: Parauit Dominus brachium sanctum suum in oculis omnium gentium . Recte ergo Dominus noster iehsu Christus brachium Dei Patris dicitur, quia ab ipso omnia continentur.

Dicitur etiam Dei Filius dextera Dei Patris, sed propter effectum operis totius creature, que per ipsum formata est. Dextera ergo Dei Unigenitus eius est, unde ex persona hominis assumpti dicitur: Dextera Domini fecit uirtutem, dextera Domini exaltauit me . Aliter: Dextera Dei gloriam Patris et eternitatem significat. Unde ex persona  Patris ad Filium dicitur: Sede a dextris meis . Dicitur etiam dextera Dei omnis electa creatura in celo et in terra, sicut et per sinistram eius intelligitur omnis reproba creatura,  id est demones et omnes impii, qui ad leuam ponendi, et eterna supplicia sunt passuri. Quod ipsa omnipotentis Dei dextera electam creaturam semper adiuuet, et ad meliorem statum promoueat, Psalmista testatur, qui ait: Non enim in gladio suo, id est in sua uirtute electi possederunt uel possessuri sunt terram uiuentium, et brachium eorum, id est illorum fortitudo a damnatione perpetua non saluabit eos: sed dextera tua, et brachium tuum, et illuminatio uultus tui liberauit eos, quoniam complacuisti in eis . Quod etiam Dei Patris dextera reprobos conterat, reprimat et a societate electorum longius repellat, Isrelitica plebs sancte Ecclesie typum tenens, et in transitu maris Rubri Deum laudans aperte insinuabat, dicens: Dextera  tua, Domine, magnificata in fortitudine; dextera tua, Domine, percussit inimicum, et in multitudine glorie tue deposuisti aduersarios meos .

Manus Dei Patris Filius eius accipitur pro eo quod per ipsum facta sunt omnia. Unde ex persona Dei Patris Isaias ait: Omnia hec manus mea fecit . Unde Moyses ait: In principio, hoc est, in Filio creauit Deus celum et terram . Et Ioannes euangelista: Omnia per ipsum facta sunt, et sine ipso factum est nichil  Aliter manus Dei eius potestas intelligitur, sicut ipse per Ieremiam ait: Sicut lutum in manu figuli, sic uos in manu mea, domus Isrel . Hanc procul dubio Dei potestatem Dauid propheta considerabat, cum dicebat: Si sumpsero pennas meas diluculo, et  habitauero in extremis maris: etenim illuc manus tua deducet me, et tenebit me dextera tua . Item manus Domini flagellum accipitur, de cuius percussione in Sophonia sic legitur. Extendam manum meam super Iudam et super habitantes Isrel, et disperdam de loco hoc reliquias Baal . Quod etiam manus Domini flagellum significet, beatus Iob testatur, dicens: Manus Domini tetigit me .

Digitus Dei Spiritus sanctus accipitur, a quo lex in duabus tabulis lapideis scripta narratur . Ipse enim scripsit, qui scribenda dictauit, scilicet sanctus Spiritus. De quo in Euangelio Deus et homo iehsu Christus sic ait: Si ego in digito Dei  eiicio demonia, filii  uestri in quo eiiciunt?  Quod alius euangelista aperte declarans, ait: Si ego in Spiritu Dei eiicio demonia, profecto peruenit in uos regnum Dei . Sicut enim digitus cum manu et brachio, manus uero et brachium cum corpore unum sunt in natura; ita Pater et Filius et Spiritus sanctus tres quidem persone sunt, una autem essentia diuinitatis. Digiti Dei pluraliter intelliguntur sancti prophete, per quos sanctus Spiritus in libro legis ac prophetarum sua inspiratione describitur. De quibus eidem omnipotenti Deo figurate dicitur: uidebo celos tuos, opera digitorum tuorum . Unde et in Genesi mystice sic  legitur: Fecit Deus firmamentum celum , scilicet sanctam Scripturam. Per celos ergo omnes libros sacre legis ac prophetarum, per digitos uero sanctos, ut dictum est, prophetas mystice insinuauit.

Cor Dei Patris arcanum sapientie eius mystice insinuat, ex quo uerbum suum, id est Filium suum sine initio genuit, ipso dicente: Eructauit cor meum uerbum bonum , etc. Alas habere dicitur Deus pro eo quod more auis electos suos tanquam pullos sub se colligit fouet, ab insidiis diaboli et malorum hominum protegit. Quod Psalmista precatur, dicens: Domine, a resistentibus dextere tue custodi me, ut pupillam oculi. Sub umbra alarum tuarum protege me; a facie impiorum qui me afflixerunt  . Scapulas habere dicitur Deus, pro eo quod infirma membra Eeclesie quasi in scapulis suis portet, sicut in psalmo legitur: Scapulis suis obumbrauit tibi, et sub pennis eius sperabis .

uenter Dei intima ac secreta natiuitas Filii eius accipitur. Unde ex persona Patris per Psalmistam Filio dicitur: In splendoribus sanctorum ex utero ante Luciferum genui te . Aliter uenter Dei incomprehensibilia iudicia eius que rimari nequeunt mystice insinuat. De quo ipse Dominus beatum Iob quasi sub quadam interrogatione increpans, ait: Dic mihi si nosti quis est pluuie pater? uel quis genuit stillas roris? de cuius utero egressa est glacies? et gelu de celo quis genuit?  Dicitur  etiam Dei Filius Patris uirtus pro eo quod omnem potestatem Patris in semeptisum habeat, et omnem celi terreque creaturam gubernat, contineat ac regat.

uocatur etiam sapientia pro eo quod ipse reuelet mysteria scientie et arcana sapientie. Sed tamen cum sit Pater et Filius et Spiritus sanctus sapientia, et uirtus, et lumen, et lux; proprie tamen his nominibus Filius nuncupatur. Splendor etiam appellatur propter quod manifestat lumen scilicet Deum Patrem. Lux quia ad ueritatem contemplandam cordis oculos reserat.

Posteriora Filii Dei Incarnatio eius accipitur, de qua posteriori parte ipse Dei Filius in monte Sinai  ad Moysen per angelum ait: Posteriora mea uidebis; faciem meam uidere non poteris . Istam promissionem credimus tunc fuisse completam, quando discipuli in medio Moysi et Elie ipsum Deum et hominem Iesum Christum in monte Tabor uiderunt transfiguratum . uidit ergo Moyses prosteriora Christi; uidit scilicet ea que in posterioribus et nouissimis diebus facta sunt.

Pedes Dei stabilimentum uirtutis eius est, eo quod ipse ubique presens sit eique uniuersa subiecta sint. Unde ipse per Isaiam dicit: Celum mihi sedes est, terra autem scabellum pedum meorum . Pedes Filii Dei Incarnatio illius accipitur que diuinitati  subiecta est. Sicut enim per caput diuinitas, sic per pedes humanitas eius exprimitur, sicut de illo in Exodo figurare legitur. uiderunt, inquit, Dominum Deum Isrel Moyses et Aaron, Nadab et Abiu, et septuaginta de senioribus populi; et sub pedibus eius quasi lapis sapphiri et quasi celum cum serenum est . Sicut autem per lapidem sapphirinum celestes creaturas uel sanctos angelos, ita per celum serenum sanctam Ecclesiam ex electis hominibus assumptam figuraliter demonstrare uoluit; super quas duas creaturas homo a uerbo assumptus eique coniunctus cum eo in perpetuum regnat. De quo Psalmista exsultans nimiumque congratulans Deo Patri loquitur, dicens: Omnia subiecisti sub pedibus eius oues et boues uniuersas insuper  et pecora campi . Aliter autem pedibus Iesu Christi sancti apostoli ceterique doctores Ecclesie significati sunt, de quibus in Deuteronomio scriptum est: Qui appropinquant pedibus eius, accipient de doctrina illius .

uestimentum Filii Dei aliquando caro eius que a diuinitate assumpta est, in diuinis libris figuraliter accipitur. De quo indumento carnis Isaias ait: Quis est iste qui uenit de Edom, tinctis uestibus de Bosra?  Et iterum: Quare rubrum est indumentum tuum et uestimenta tua sicut calcantium in torculari? . Rursus uestimentum eius sancta Ecclesia dicitur que per fidem et dilectionem ei coniuncta est. Unde in psalmo canitur: Dominus regnauit, decorem indutus est; indutus est Dominus fortitudinem  et precinxit se . In alio etiam psalmo Propheta eidem Deo et homini Iesu Christo exsultans, sic ait: Confessionem et decorem induisti; amictus lumine sicut uestimento .

Pallium Christi iam dicta Ecclesia intelligitur  . De quo in Genesi Iacob filium suum Iudam benedicens figurate, ait: Lauabit in uino stolam suam , id est carnem suam in sanguine passionis sue siue sanctam Ecclesiam in uino illo qui pro multis effunditur in remissionem peccatorum. Sequitur, et in sanguine uue pallium suum. Pallium Christi gentes sunt quas corpori suo perpetua caritate copulauit, sicut de ipso propheta ait: uiuo ego dicit Dominus, nisi homines induam sicut uestimentum  . Quod ipse Deus et homo iehsu Christus per mysterium Incarnationis gentes sibi copulaturus erat, Isaias propheta spiritalibus intuens oculis eidem Iesu Christo sancte Ecclesie sponso gratulabundus ait  : Omnibus his uelut ornamento uestieris. Hos quippe sancte Ecclesie populos Dei et uirginis Filius sanguine uue mandauit; sanguine uidelicet sui corporis a peccatis purgauit, quando sicut botrus ligno crucis pro mundi redemptione pependit.

 Calceamentum Domini mystice Incarnationem eius significat, quam ex mortalitate humani generis assumpsit: de quo in psalmo ipse ait: In Idumeam  extendam calceamentum meum : id est in plebem gentium manifestabo Incarnationem meam, et sic mihi subditi erunt alienigene. Quid ergo per Idumeam nisi gentilitas; et quid per calceamentum nisi assumpta mortalitas designatur? In Idumeam ergo Dominus calceamentum suum extendere se asserit; quia, dum per carnem gentibus innotuit, quasi calceata ad nos diuinitas uenit. Quis namque nesciat ex mortuis animalibus fiunt?  In carne ergo Dominus ueniens quasi calceatus apparuit, qui in diuinitate sua morticina nostre corruptionis assumpsit. Pedes itaque Domini aliquando significant stabilitatem eternitatis, aliquando humanitatem per quam uenit ad nos cognitio diuinitatis, aliquando predicatores sanctos, de quibus scriptum est:  Quam speciosi pedes euangelizantium pacem et euangelizantium bona .

Gressus Dei aduentus Filii Dei in mundum et regressus eius ad Patrem intelliguntur de quibus Propheta in psalmo eidem Filio Dei sic loquitur: uiderunt ingressus tuos, Deus, ingressus Dei mei, regis mei qui est in sancto . De celo uenit in uterum uirginis, de utero uirginis natus positus est in presepio. Postquam autem omnia impleuit pro quibus a Patre missus uenerat, appensus est in ligno crucis; de cruce depositus secundum corpus sepultus est, secundum animam ad inferna descendit, tertia die per potentiam diuinitatis carnem suam de sepulcro suscitauit, et post diem resurrectionis quadragesimum, uidentibus apostolis, ascendit in  celum , et sedet ad dexteram Patris in eius gloria. Amen. Illi sunt gressus Filii Dei, iste ascensus et descensus eius qui frequenter in sacris Scripturis leguntur.

Ascensus Dei dicitur, cum Filius carnem ex nobis sumptam in celum uelut captiuam reportauit, sicut de illo Psalmista ait: Ascendens in altum captiuam duxit captiuitatem ; quia scilicet naturam humani generis que a diabolo in mundo tenebatur captiua, secum eam in celum ubi nunquam antea fuerat, tanquam captiuam id est captam subleuauit. Ascendens in altum captiuam duxit captiuitatem; quia uidelicet corruptionem nostram uirtute sue incorruptionis absorbuit. Dedit uero dona hominibus,  quia misso desuper Spiritu sancto, alii sermonem scientie, alii sermonem sapientie, alii gratiam curationum, alii genera linguarum, alil interpretationem sermonum tribuit . Dona ergo dedit hominibus, dum per sancti Spiritus gratiam eorum in mundo uitam exercuit.

Abscondere faciem suam dicitur Deus, cum, quibusdam eorum exigentibus culpis, cognitionem suam abscondit, sicut in populo Iudeorum nunc impletum uidemus; quia negantes Filium Dei scientiam Dei perdiderunt, ut similes sint gentibus que Deum non nouerunt. De quibus ipse Deus et homo iehsu Christus per Ieremiam prophetam iuste conqueritur,  dicens: Negauerunt me et dixerunt: Non est ipse . Sed quid de illis Dominus dicat, qui eum negauerunt audiamus: Derelinquam populum meum et recedam ab eo . Quibus etiam per Isaiam prophetam, eorum exigentibus culpis, sic ait: Cum multiplicaueritis orationem, non exaudiam; et cum extenderitis manus uestras, auertam oculos meos a uobis . Et alibi: Abscondam faciem meam ab eis, et considerabo nouissima eorum . Dicitur itaque Deus, ut supra dictum est, quibusdam hominibus exigentibus eorum culpis faciem suam abscondere, eis uidelicet cognitionem suam non dare.

Dicitur etiam Deus faciem suam ostendere, cum respectu gratie sue, quibus uult scilicet sanctis et  electis suis seipsum in corda ipsorum occulta inspiratione insinuat, et ad diligendum se amorem suum infundit. Quod Dauid suppliciter precatur, dicens: Domine Deus uirtutum, conuerte nos; et ostende faciem tuam, et salui erimus . Ac si apertius diceret: Domine Deus omnium celestium uirtutum, a carnalibus desideriis nos potenter retrahe, misericorditer ad amorem tuum conuerte faciem tuam, id est cognitionem tue maiestatis dignanter ostende, et sic, te adiuuante, ab imminentibus malis salui poterimus esse.

Sedere dicitur Deus non corporaliter humano more, sed super omnem creaturam potentialiter presidere. Unde Psalmista ait: Regnabit Deus super  gentes; Deus sedet super sedem sanctam suam . Sedere etiam dicitur super cherubin, quod interpretatur multitudo uel plenitudo scientie, per quod significantur sancti angeli uel mentes spiritualium uirorum, in quibus Deus inuisibiliter sedet et regnat. In illis enim sedet et regnat qui scientia et dilectione Dei et proximi pleni sunt. Unde in Prouerbiis legitur: Anima iusti sedes sapientie. Sapientia quidem Dei Patris Christus est, qui in animabus sanctorum sedere dicitur.

Descendere etiam Deus in mundum dicitur, quando aliquod nouum quod ante non fuerat, in creatura humana operatur. Unde et cum Dominus Sodomam et Gomorrham propter inhabitantium in eis malitiam subuertere uoluisset, sic in Genesi legitur  dixisse: Descendam et uidebo utrum clamorem opere perpetrauerint . Sic et Dei Patris Filius de celo descendit, quando ueram carnem ex uirgine pro redemptione nostra suscepit. De cuius descensione, id est Incarnatione in psalmo scriptum est: Inclinauit celos et descendit; et caligo sub pedibus eius . Celos inclinauit, quia ante aduentum suum angelos et prophetas misit, qui eius Incarnationem hominibus predicarent. Apostolos elegit et docuit ac per uniuersum mundum misit, qui eam cunctis que sub celo sunt nationibus iam celebratam nuntiarent. Caligo sub pedibus eius fuit, quia impii homines ob suam malitiam Incarnationem illius agnoscere non potuerunt, sed nec adhuc hodie possunt. Aliter: Caligo ei sub pedibus  est, quia non ea claritate ab inferioribus hominibus cernitur, qua in superioribus dominatur.

Stare dicitur Deus, cum nos infirmos ad penitentiam et conuersionem patienter sustinet. De quo Habacuc propheta sic ait: Egredietur diabolus ante pedes eius; stetit et mensus est terram . Pedibus Filii Dei, ut supra dictum est, humanitatem quam de uirgine assumpsit, qua pro humani generis redemptione crucem ascendit, diabolum superauit, humanum genus redemit, non incongrue intelligimus. Sanctos etiam apostolos pedes eius accipimus, in quibus nimirum per uniuersum mundum ibat, et gentibus predicabat. Recte ergo dicitur egredietur diabolus ante pedes eius; quia ipso in carne posito, et apostolis uniuerso mundo Euangelium  predicantibus, de cordibus fidelium est expulsus. Unde ipsum Deum et hominem Iesum Christum dixisse legimus: Nunc princeps mundi huius eiicietur foras . Sequitur: Stetit, inquit, et mensus est terram. Quasi diceret: Stetit Deus et uirginis Filius in aduentu suo prauitates hominum corripiendo, eorum mala increpando, bona predicando, electos ad conuersionem et ueram penitentiam exspectando; et mensus est terram, quia uidelicet etsi primum seruat, prius tamen uires pensat in opere. Non enim alicui impossibilia precipit, nec ab aliquo exigit quod non dedit, et non metit quod non seminauit. Stetit ergo in humanitate nostra et mensus est terram, quia uniuscuiusque hominis  mentem considerans, bene operantes feliciter remunerat, impios uero iuste condemnat.

Iterum subiungens, ait: Aspexit et dissoluit gentes, et contriti sunt montes seculi . Ac si diceret: In suo aduentu Dei Filius aspexit et dissoluit gentes; populum uidelicet gentilem misericorditer respexit, ipsumque per crucem et resurrectionem suam a peccatorum uinculis absoluit, et a damnatione perpetua eripuit. Aliter: Aspexit gentilis populi idolis seruitium exhibentis errorem, et apostolica predicatione illius sacrilegam dissoluit conspirationem; et contriti sunt montes seculi, scilicet potentes, id est imperatores et huius mundi principes in illius aduentu humiliati sunt eiusque dominio subiecti.

 Transire etiam Deus dicitur, cum de cordibus quorumdam hominum in quibus antea habitare credebatur; postea uero subrepente perfidia uel quolibet delicto, ab eis recedit, et ad alios transit, utpote de Esau ad Iacob, de Heli ad Samuelem, de Saul ad Dauid, de Iuda proditore ad Mathiam, de Iudeis ad gentes, de hereticis ad Catholicos, quod non localiter aut uisibiliter sed inuisibiliter occultoque iudicio facere consueuit.

Ambulare etiam dicitur Deus, non de loco ad locum transeundo, sed ambulatio eius est in cordibus sanctorum habitatio, sicut scriptum est: Et inhabitabo in eis, et inambulabo, et ero illorum Deus . uel certe ambulare Dei est in sanctis  predicatoribus suis de loco ad locum transire.

Loqui Dei est inuisibiliter sine sono uocis uel quolibet strepitu occulte in mentibus sanctorum uoluntatem suam et rectum intellectum inspirare, seu futura sicut sanctis prophetis reuelare. Que locutio Dei, ut quidam uolunt, tribus modis accipitur. Primo namque modo per subiectam creaturam, sicut Moysi in igne rubi apparuit , uel sicut Abrahe  et Iacob ceterisque sanctis quibus in angelis apparere dignatus est . Secundo uero modo in somnis, sicut Iacob et Zacarie uni ex duodecim prophetis  atque Ioseph sponso semper uirginis Marie et aliis quibus secretum suum reuelare uoluit .  Tertio autem modo neque per creaturam uisibilem neque per angelum, sed occulta tantum inspiratione suorum corda tangendo eloquentes efficit, sicut in libris Prophetarum scriptum est, cum ipsi prophete subito afflata diuino Spiritu exclamabant, dicentes: Hec dicit Dominus.

uidere Dei est bona facta approbare, sicut est illud in Genesi: uidit Deus cuncta que fecerat, et erant ualde bona . uidit, id est intelligentitibus bona esse demonstrauit. Item uidere Dei, eligere uel liberare est, sicut ipse ait ad Moysen: uidens uidi afflictionem populi mei qui est in Aegypto, et descendi liberare eum . Unde etiam ad Nathanelem ipse Deus et homo iehsu Christus in Euangelio ait: Priusquam te Philippus uocaret  cum esses sub ficu, uidi te , id est elegi te. Unde etiam ibi legitur: Ambulans iehsu iuxta mare Galilee uidit duos fratres, Petrum scilicet et Andream , hoc est elegit eos. Aliter uidere etiam Dei est eos qui non uident ad uidendum acuere. Unde Psalmista precatur, dicens: Domine, uide si uia iniquitatis in me est, et deduc me in uia eterna . Ac si apertius diceret: Domine, fac me iniquitatis mee uias uidere, id est cognoscere; ut non contingat mihi per uiam erroris in perditionem descendere, sed in te qui eterna salutis uia est, semper ambulare. Modus iste loquendi similiter in libro Iob legitur. Unde de ipsa sapientia cum multa locutus fuisset de eodem Patre  a quo procedit, adiecit: Tunc uidit illam et enarrauit et inuestigauit et preparauit . Ac si diceret: uidit illam Deus, scilicet homines illam uidere oculis cordis fecit. Et enarrauit, id est enarrare illam sibi inuicem homines fecit. Et inuestigauit, scilicet inuestigare fecit. Et preparauit, hoc est ad intelligendum ipsam sapientiam mentes hominum lumine sue claritatis illustrauit, et ut aliis hec predicarent sufficienter edocuit.

Cognoscere Dei est cognoscentes se facere, sicut ait ad Abraham: Nunc cognoui quod timeas Deum , etc. Non enim in tempore nouit qui scit omnia, antequam fiant . Tale est illud in  lege de populo Isrelitico. Ut tentem  , inquit, eos, utrum custodiant mandata mea an non . Cognoscere ergo dicitur, id est cognoscentes facere ut qui prius de se quales essent incogniti erant, per eius interrogationem uel probationem sibimetipsis manifesti fierent.

Nescire Dei est impios reprobare, sicut ipse Deus et homo iehsu Christus fatuis uirginibus in Euangelio ait: Amen dico uobis: Nescio uos . Sic etiam in iudicio reprobis dicturus est: Discedite a me, operarii iniquitatis; nescio uos unde estis . Unde etiam omni electorum collegio ipse ait: uos tantummodo cognoui ex omnibus gentibus . Iustos itaque et impios nouit Deus, sed tamen iustos se testatur cognoscere,  et impios nescire, id est reprobare, Psalmista testante: Ecce, inquit, oculi Domini super iustos, et aures eius ad preces eorum. uultus autem Domini super facientes mala, ut perdat de terra memoriam eorum .

Zelare dicitur Deus, cum nullum peccatum impunitum uult relinquere. Est enim summe iustus, et ideo omnis iniustitia exsecrabilis est illi, quam nullo modo impunitam relinquit. Nostro igitur usu Deus zelare dicitur uel dolere, non sua natura. Horum enim motuum apud Deum perturbatio nulla est, apud quem tranquillitas summa est. Non est ergo ita precipitanda mentis sententia, ut credamus posse Deo furoris uel zeli perturbationem accidere, sed ipsam equitatem iustitie qua reos punit,  iram uel zelum sacra lectio nominauit; quoniam quod iudicantis equum est, furor est uel indignatio patientis.

Penitere Deus dicitur, non tamen quod pro transactis operibus suis peniteat. Qui enim omnia nouit antequam fiant , pro perpetratis actibus suis penitere non potest; sed penitentia Dei est statuta mutare, et quod prius aliter inchoatum fuerat in aliud transmutare. Unde ipsum legimus ad Ne dixisse: Penitet me fecisse hominem super terram . Penitudo nulla quippe cadit in Deum, quia immutabilis et incorruptibilis est; sed dicens, penitet me fecisse hominem significabat iusto iudicio exigentibus peccatis uelle homines  delere de superficie terre. Ipse etiam quod prius alter inchoatum fuerat in aliud, exigentibus culpis, transmutare uolens, ait ad Samuelem: Penitet me quod constituerim Saul regem super Isrel . Sed surge et accipe cornu olei, et mittam te in domum Isai, ungesque Dauid filium eius in regem super Isrel . Sepe de bono in malum exigentibus peccatis mutantur homines, sicut nunc uidemus actum in populo Iudeorum, qui cum esset populus Dei ob impietatem suam factus est Synagoga Satane. De malo uero in bonum, sicut accidit in populo gentium qui cum ante non esset populus Dei, nunc autem per gratiam Dei et  hominis Iesu Christi Dei populus factus est. Hoc etiam modo occulto Dei iudicio Iudas de apostolatus gradu lapsus in inferni barathro demersus est, latro uero post crimen rapacitatis de cruce in paradisum translatus est . Hanc ergo mutationem de bono in malum Deo permittente, siue de malo in bonum ipso operante, que occulto iustoque Dei iudicio per seueritatem sue iustitie, siue per suam misericordiam fit, penitentiam Dei dicimus. Non penitere Dei est statuta nullo modo mutare, ut est illud: Iurauit Dominus et non penitebit eum, id est Pater Filio dicens: Tu es sacerdos in eternum secundum ordinem Melchisedech . Sacerdos Dei Patris dictus est Filius, non secundum diuinitatem sed secundum humanitatem,  in qua se pro nobis per passionem et mortem acceptabile Deo Patri sacrificium obtulit, ut ipse esset sacerdos qui et sacrificium.

Obliuisci Deus dicitur, cum quibusdam impiis non miseretur, quod utique non facit per ignorantiam que in Deo non est, sed per occultum iustumque iudicium suum. Unde Psalmista Deo conqueritur, dicens: Quare oblitus es mei; et quare tristis incedo, dum affligit me inimicus . Ac si apertius diceret: Quare oblitus es mei, o Domine, id est quare permittis me tentari supra id quod possum sustinere, et in uitiorum sentinam tam facile cadere? Quare tristis incedo, dum corruptibilis caro in qua inhabito, carnalia concupiscendo,  illicita suggerendo me ad peccandum prouocat, dum antiquus hostis diuersis tentationibus indesinenter impugnans me affligit, et ne ad melioris uite statum de uolutabro uitiorum erigi possim, iugiter impedit? Te ergo deprecor, o dulcissime Pater, ut priusquam pro peccatis meis precipiter in gehennam, mihi operi manuum tuarum misericorditer porrigas dexteram, et facias me pertingere cum electis tuis ad beatitudinem sempiternam

Indurare dicitur Deus quorumdam malorum, sicut de Pharaone scriptum est: non quod omnipotens Deus per suam potentiam eorum corda induret, quod impium est credere; sed, exigentibus ipsorum culpis, cum cordis duritiam qua ipsi sibi  omnia mala intra se nutriunt, a cordibus non expellunt, quasi illos ipse indurasse dicatur, quos iusto iudicio induratos esse permittit.

Dormire Dei est cum Deus et homo iehsu Christus secundum humanitatem pro nobis mori dignatus est, cuius mors figurate dulcis somnus per Ieremiam huiusmodi predicta est: Ego, inquit, quasi de somno excitatus sum; et uidi, et somnus meus dulcis est mihi . Aliter dormire etiam Deus dicitur, cum fides eius inter prosperitates huius mundi et inter quorumdam corda fidelium non uigilat, sed dormit. Quos ad uigilandum B. Paulus  sollicitat, dicens: uigilate, state in fide, uiriliter agite, et confortamini . Et: Omnia uestra in caritate fiant . Et iterum: Euigilate iusti, a somno uidelicet peccati uel a terrenarum rerum immoderata sollicitudine, et nolite peccare . Et alibi: Exsurge qui dormis, scilicet in peccatis, et exsurge a mortuis, id est a delectatione et consuetudine mortalis peccati, et illuminabat tibi Christus , hoc est lucebit tibi. Dormire etiam ipse Deus et homo iehsu Christus sancte Ecclesie sponsus dicitur, cum iam in Dei Patris dextera exaltatus requiescit, et ipsius amore ac desiderio fideles eius terrena negotia exterius deserunt, celestia et spiritalia interius studia appetunt. Unde idem sancte Ecclesie sponsus in  Cantico spiritalis amoris sic ait: Ego dormio, et cor meum uigilat   . Electi quippe cor sponsi bene uocari possunt, qui quo amplius exteriora que sunt in mundo fugiunt, eo secretius ea que sunt interiora sponsi cognoscunt. Quasi ergo Christus dormit et cor eius uigilat; quia, dum ipse iam glorificatus in Dei Patris gloria quiescit, quicunque eum perfecte amant, ut ad ipsum perueniant summopere elaborant. uel certe dormire Dei est in tribulatione positis tardius subuenire. Unde Psalmista ex intimo pectore longa trahens suspiria, dolens atque amare plorans, Deo conqueritur, dicens: Exsurge; quare obdormis, Domine? exsurge, et ne repellas in finem . Ac si in persona afflictorum apertius diceret: Exsurge, Domine,  qui diu iacere et dormire uideris; exsurge in auxilium nostrum. Et cum iam estimamur ut oues occisionis, Domine, quare diu obdormis et nos citius non defendis? Illos utique qui sancte Trinitatis fidem uerbo tenus profitentur, et mentis oculos in temporalium rerum amore defigunt, ipse Deus et homo iehsu Christus apte significabat, cum inter fluctus maris dormiebat . Quos Propheta in psalmo redarguens ait: Dormierunt somnum suum; et nichil inuenerunt omnes uiri diuitiarum in manibus suis .

uigilare Dei est, in defensione bonorum et ultione malorum se statim manifestare, ipso testante, qui ad Ieremiam prophetam inter cetera sic ait:  Quid tu uides, Ieremia? uirgam, inquit, uigilantem ego uideo. Cui respondit Dominus: Bene uidisti, quia uigilabo ego super uerbum meum, ut perficiam illud  .

Audite igitur que dico, o Anthropomorphite heretici, audite que loquor, auscultate que moneo. Deus omnipotens in sua diuina essentia, ut supradictum est, non est corporalis, ut uos mentimini intelligendus, sed spiritalis firmiter credendus. Nec mirum tamen si Dei Filius uilibus significationibus figuretur, qui usque ad nostrarum passionum seu carnis contumelias descendisse cognoscitur. Qui  cum sit Dei Patris ceternus ante secula Dei  Filius, postquam uero plenitudo temporis  , propter salutem nostram serui formam accepit , et factus est hominis filius  . Inde quedam de illo in Scripturis secundum formam Dei, quedam secundum formam serui dicuntur; quorum exempli gratia duo quedam commemorantur, ut singula ad singula referantur. Secundum formam enim Dei de seipso dixit: Ego et Pater unum sumus ; secundum uero formam serui: Pater maior me est . Quidam autem homines quid pro quod  dicatur minus intelligentes, ea que propter formam serui dicta sunt, uolunt transferre ad formam Dei, et rursus ea que dicta sunt, ut ad se inuicem  persone referantur, uolunt nomina esse nature atque substantie, et sic faciunt errorem in fide.

uolo uos scire, o anthropomorphite heretici quod sic Dei Filio coniuncta est humana natura, ut ex duabus substantiis fieret una persona. Solus igitur homo pertulit crucem, sed propter unitatem persone etiam Deus dicitur pertulisse. Hinc est quod ait B. Paulus: Si enim cognouissent, nunquam Dominum glorie crucifixissent  . »Filium ergo Dei crucifixum fatemur, ut in Etymologiarum libro ait B. Isidorus, non tamen ex uirtute diuinitatis, sed ex infirmitate humanitatis. Non ex sue nature incommutabilitate, sed ex nostre carnis susceptione.«

Mentitos itaque uos, o anthropomorphite heretici,  in uestra assertione cognoscite qui diuinam essentiam humana membra habere presumpsistis asserere. Non est enim corporeus estimandus, sed incorporeus. Est utique immensus, incircumscriptus, atque ubique totus. Moneo igitur uos affectu caritatis, ut uarias horridasque lepra maculas, hoc est heretice prauitatis damnabiles blasphemias catholicis sancte Ecclesie sacerdotibus humiliter ostendatis, ipsorumque magisterio sanitatis colorem, id est catholice fidei sanam doctrinam deuota mente suscipiatis, quatenus cum eiusdem sancte Ecclesie filiis ad eternam celestis patrie remunerationem recte credendo pertingere possitis.

 Quid etiam de Priscillianistis  hereticis B. Isidorus  dicat omnes simul audiamus. »Priscillaniste, inquit, a Priscilliano uocati qui in Hispania ex errore Gnosticorum et Manicheorum per mixtum dogma composuit.«

Donatiste, ut ait Hispaniarum doctor Isidorus, a Donato quodam Africano nominati sunt, qui de Numidia  ueniens, totam pene Africam sua persuasione decepit, asserens minorem Filio Spiritum sanctum et rebaptizans catholicos  . Reuera iste de diuina essentia male sensit, qui Spiritum sanctum minorem esse Filio docuit. Spiritus sanctus quippe amor est siue dilectio Patris et Filii. Unde B. Augustinus in quinto decimo libro De Trinitate ait: Spiritus sanctus nec Patris est solius nec Filii est solius, sed amborum; et ideo communem qua inuicem se diligunt Pater et Filius, nobis insinuat caritatem. Spiritus autem sanctus ubi sit dictus caritas inuenimus, si diligenter Ioannis euangeliste eloquium scrutemur  . Qui cum dixisset: Diligamus inuicem, quia caritas ex Deo est, adiunxit: Et omnis qui diligit ex Deo natus est; quia Deus  caritas est . Hic manifestauit B Ioannes se dixisse eam caritatem esse Deum, quam dixit ex Deo Deus. Ergo ex Deo est caritas.

Sciendum preterea quod Pater solus itaque Deus est, ut non sit ex Deo; et ideo dilectio que ita est Deus, ut ex Deo sit non ipse Pater est, sed aut Filius aut Spiritus sanctus. Quia ergo dilectionem dixerat, statim uolens apertius de hac re aliquid eloqui, ait: In hoc cognoscimus quia in ipso manemus, et ipse in nobis, quia de Spiritu suo dedit nobis . Spiritus itaque sanctus, de quo dedit nobis, facit nos in Deo manere et ipsum in nobis. Ipse igitur Spiritus sanctus est Deus caritas. Deus ergo Spiritus sanctus qui procedit ex Deo, significatur ubi legitur: Deus caritas est, et caritas ex Deo  est. Est igitur Spiritus sanctus caritas Patris et Filii, qua se inuicem diligunt Pater et Filius, ideoque non est minor Patre uel Filio, sed Patri Filioque equalis. Non enim est Pater uel Filius maior suo amore uel sua bonitate, sicut nec sua sapientia uel potentia. Unde ait B. Augustinus in secundo libro De Trinitate, cap. 6: Ideo nusquam scriptum est, quod Deus Pater sit maior Spiritu sancto, uel Spiritus sanctus minor: quia non sic est assumpta creatura in qua appareret Spiritus sanctus, sicut assumptus est Filius hominis, in qua forma ipsius Dei uerbi persona presentaretur. Ideo simplex dicitur, quia quidquid in eo est, Deus est. Non est aliud ipse, et aliud quod in eo est. Nam fortitudo  Dei Deus est, sapientia Dei Deus est, amor Dei Deus est, eternitas Dei Deus est. In hac ergo Trinitate que Deus est, nichil prius aut posterius, nichil maius uel minus aliquid est, sed tote tres persone ceterne sibi sunt et cequales. Hanc igitur ueram fidem, o heretici, sine qua nemo saluari poterit, deuota mente suscipite, mundo corde conseruate,  per ipsam quasi per orientalem portam sanctam Ecclesiam catholicam ingredi festinate.

Nolo uos ignorare, o Donatiste heretici, quod qui in Deum Patrem peccauerit remittetur ei, et qui in Filium eius peccauerit remittetur ei, et qui in Spiritum sanctum qui ab eodem Patre et Filio procedit blasphemiam dixerit, non remittetur ei, neque in hoc seculo, neque in futuro . Sed quid est peccare in Spiritum sanctum? Obstinata scilicet mente in peccato perseuerare, uel de Dei bonitate penitus desperare  . Obstinatio est indurate mentis in malitia pertinacia, per quam fit homo impenitens. Desperatio est, qua quisque penitus de Dei bonitate diffidit, estimans suam malitiam diuine bonitatis magnitudinem excedere, sicut  Cain qui dixit: Maior est iniquitas mea, quam ut ueniam merear . Utrumque uero dicitur peccare in Spiritum sanctum quia Spiritus sanctus, ut prediximus, amor est Patris et Filii, et benignitas qua se inuicem et nos diligunt, que tanta est cuius finis non est. Mortifera igitur obstinatione a mentibus uestris expulsa, o Donatiste heretici, peniteat uos tante blasphemie auctores fuisse; et Patrem et Filium et Spiritum sanctum unum et uerum Deum esse certissime credite, ut coram eo humiliter penitendo, ipsumque fideliter confitendo ab eo indulgentiam possitis acquirere. Summopere uobis cauete nec  in hoc turbulentissimo iniquitatum mari uobis ipsis indulgentie obstinatione mentis portum tollatis, quo post tam grauissimi erroris  naufragium fluctuantes uos ipsos recipiatis.

Sciendum preterea quod ille peccat in Spiritum sanctum, ut ait B. Augustinus, qui peccatum committit, et obstinatione mentis non uult penitere, nec per penitentiam emendare malum quod fecit. Hoc solum peccatum, ut ait B. Augustinus, ueniam mereri non potest. Si ergo, o Donatiste, falsam heretice prauitatis superstitionem ab animo expuleritis, et de blasphemiis in Spiritum sanctum prolatis digne penitentiam egeritis, a misericordissimo Deo ueniam consequi poteritis. Necesse est itaque, o Donatiste heretici, qui Spiritum sanctum Patri Filioque equalem, minorem Filio dicitis, ut in uestra assertione mentitos uos esse cognoscatis, et de  tam falsa tamque damnabili blasphemia catholicorum iudicio sacerdotum penitentiam legitime agatis, ita ut diuine essentie blasphemiam ultra male credendo inferre non presumatis.

Etiam uos conuenio, o Donatiste heretici, qui mala malis addidistis, peccata peccatis coniunxistis, catholice scilicet baptizatos iterum contra ecclesiastice religionis consuetudinem rebaptizatis. Que uos malitia compulit, que insania incitauit, que malignitas decepit, que audacia, ut iuxta summi pontificis Iesu Christi formam baptizatos denuo rebaptizare  presumeretis, permouit? uolo uos scire, o Donatiste heretici, quod quicunque sit qui baptizet, si forma seruatur a Christo tradita, uerum baptismum dat; et ideo qui illum baptismum sumit, non debet rebaptizari  . Unde ait uenerabilis Beda in quadam homilia. »Siue hereticus, siue schismaticus, siue facinorosus quisquam in confessione sancte Trinitatis baptizet, non ualet ille qui baptizatus est a bonis Catholicis rebaptizari, ne confessio uel inuocatio sancte Trinitatis uideatur annullari.«

Item B. Augustinus, hereticorum scilicet malleus fortissimus, ad questiones Orosii respondens ait: »Quamuis unus baptismus sit, et hereticorum uidelicet eorum qui in nomin Patris et Filii et  Spiritus sancti baptizant, et Ecclesie catholice, tamen qui foris Ecclesiam baptizantur, non sumunt baptismum ad salutem, sed ad perniciem; habentes formam sacramenti, uirtutem autem eius abnegantes : ideoque Ecclesia non eos rebaptizat, quia in nomine sanctissime Trinitatis baptizati sunt, et ipsa est forma baptismi.« Item ipse ad Maximinum  inter alia respondens, ait: »Rebaptizare hereticum, qui hec sanctitatis signa percepit, omnino peccatum est; Catholicum uero, immanissimum scelus est.« Ex his aperte in elligitur, quod qui etiam ab hereticis baptizati sunt, seruato caractere, id est forma Christi rebaptizandi non sunt, sed tantum manus impositione reconciliandi; uidelicet ut Spiritum sanctum accipiant in signum  detestationis hereticorum.

Queri etiam solet  si corrupte proferantur illa uerba in baptismo a sacerdote, an baptismus sit? De hoc Zacarias papa Bonefacio episcopo ita scripsit: »Retulerunt mihi, inquit, nuntii tui quod fuerit sacerdos in eadem prouincia, qui Latinam linguam penitus ignorabat: et dum baptizaret, nescius Latini eloquii infringens linguam diceret: Baptizo te in nomine Patria, et Filia, et Spiritu sancta; et propter hoc considerasti rebaptizare illos quos ipse baptizauerat. Sed si ille qui huiusmodi baptizauit non errorem introducens uel heresim, sed pro sola ignorantia Romane locutionis infringendo linguam baptizans dixisset, non possumus  consentire ut denuo baptizentur qui ab illo baptizati sunt.«

Preterea  sciendum est quod illi de quibus nulla exstant indicia inter propinquos uel clericos, siue uicinos quibus baptizati fuisse doceantur, agendum est ut renascantur ne pereant. In quibus non ostenditur gestum, ratio non sinit ut uideatur iteratum. Conferendum ergo eis uidetur quod collatum esse nescitur; quia non temeritas interuenit presumptionis, ubi est diligentia pietatis

Solet  etiam queri de illo, qui iocans sicut  mimus, commemoratione tamen Trinitatis immergitur, utrum baptizatus sit? Hoc B. Augustinus non diffiniuit ita dicens: »Si totum ludicre et mimice et ioculariter ageretur, utrum approbandus esset baptismus qui sic daretur, diuinum iudicium per alicuius reuelationis miraculum oratione implorandum esse censerem. uidetur tamen sapientibus non fuisse baptisma, ut cum aliqui in balneum uel in flumen merguntur in nomine Trinitatis, non est tamen baptismus; quia non intentione baptizandi illud geritur. Nam et in hoc et in aliis sacramentis sicut forma est seruanda, ita et intentio illud celebrandi est habenda.« uictos itaque uos, o Donatiste heretici, in uestris assertionibus certissime cognoscite, et ecclesiasticis dogmatibus uos ipsos  deuota mente subiicite. Patrem et Filium et Spiritum sanctum unum et uerum Deum esse credite, et ab ecclesiasticis uiris secundum formam Christi baptizatos rebaptizare nolite. Recte credendo et bona operando catholicam matrem Ecclesiam ingredi festinate, ut cum ipsius filiis ad eterne felicitatis gaudia possitis pertingere.

Quid Hispaniarum doctor Isidorus  de Nestorianis  hereticis dicat, audiamus. »Nestoriani a Nestorio Constantinopolitano episcopo nuncupati sunt, qui beatissimam uirginem Mariam non Dei, sed hominis tantummodo asseruit genitricem, ut aliam personam carnis, aliam faceret Deitatis. Nec unum Christum Dei Patris uerbum incarnatum credidit, sed separatim atque seiunctim alterum Filium  Dei, alterum uero filium hominis predicauit.« Sed procul dubio hic Nestorius desipuit et a ueritatis tramite nimium deuiauit, dum Deo Patri ceternum Filium humanam naturam, scilicet carnem et animam, ex incorrupta uirgine assumpsisse negauit. Certum est enim et sine ambiguitate uerum, quod Filii Dei persona humanam naturam sine peccato assumpsit, quod sanctorum comprobatur, testimoniis, et astruitur documentis. Ait enim beatissimus Augustinus in libro De fide ad Petrum  : »Deus Unigenitus dum conciperetur, ueritatem carnis accepit ex uirgine; et cum nasceretur, integritatem uirginitatis seruauit in matre.« Et paulo post: »Dei Filius humanam naturam in  unitate persone suscepit, qui se humilians per misericordiam incorrupte uirginis uterum ex ea nasciturus impleuit. Non ergo sicut Nestorius mentitus est, alia est persona Filii Dei et alia separatim filii hominis, sed uere et absque ulla ambiguitate Deus et homo unus est Christus. Ipse enim Dei Patris uerbum non personam sed naturam hominis, id est animam et carnem suscepit.« Legitur  enim in concilio Toletano  traditum sic: »Solum uerbum caro factum est, et habitauit in nobis; et cum tota Trinitas operata sit formationem suscepti hominis, quoniam inseparabilia sunt opera Trinitatis, solus tamen Filius hominem accepit in singularitatem sue persone, id est in id quod proprium est Filii. (Incarnationem ergo Filii Dei tota Trinitas operata esse credenda est, solum tamen Filius formam serui accepit [«

Mentitus est itaque Nestorius in sua assertione, qui diuinam atque humanam Christi substantiam non unam sed duas personas esse dixit. Non est alius Dei Filius et alius uirginis filius; sed, sicut anima rationalis et caro unus est homo, ita Deus et homo unus est Christus. Peniteat igitur uos, o  Nestoriani, de Christo indigna hactenus sensisse, et falsa protulisse, et hanc mendacem atque damnabilem sectam a cordibus uestris quantocius expellite, uerissimis catholice Ecclesie dogmatibus uos ipsos humiliter atque deuote subiicite, ut non cum hereticis uobis contingat perire, sed cum eiusdem sancte Ecclesie filiis ad animarum uestrarum salutem possitis pertingere. Exsecrabiles lepre maculas, id est heretice prauitatis detestabiles blasphemias catholice Ecclesie sacerdotibus cum lacrymis et cordis penitudine in confessione cordis ostendite, eorumque consilio atque doctrina colorem sanitatis, scilicet bene uiuendi normam suscipite, ut cum eisdem in presenti et in futuro seculo feliciter ualeatis uiuere. Amen.

 Quid etiam B. Isidorus de Eutychianis  hereticis in Etymologiarum libro dicat, audiamus. »Eutychiani, inquit, heretici dicti ab Eutychio Constantinopolitano abbate, qui Christum post humanam assumptionem negauit assistere de duabus naturis, sed solam in eo diuinam asseruit esse naturam.« Male quippe et iste Eutychius abbas de Christo sensit, qui illum exuta humanitate, quam pro mundi redemptione sine peccato induerat, in sola diuinitate assistere dixit. Sed illius falsam assertionem catholice fidei doctor et institutor Paulus euidenter conuincit, qui de ipso Deo et homine Iesu Christo sic ait: Christus assistens pontifex futurorum bonorum per amplius et perfectius tabernaculum  non manu factum, id est non huius creationis, sed per proprium sanguinem introiuit seme. in sancta eterna redemptione inuenta . Nunc uideamus hic pontifex futurorum bonorum scilicet Christus, quare pontifex dicatur et qualiter et cui assistit. Ideo sacerdos appellatur, quia pro salute nostra seipsum Deo Patri in ara crucis immaculatum obtulit sacrificium. Est ergo sacerdos  et sacrificium. Pontifex dicitur quia ex incorrupta uirgine humanum corpus suscipiens, et post triumphum uictoriosissime passionis et resurrectionis in eadem carne quam de uirgine matre sine peccato assumpsit celum ascendens, et Deo Patri semper assistens, interpellat pro nobis. Quod etiam Apostolus subsequenter testatur, dicens: Non enim in manu facta sancta iehsu introiuit, quia uidelicet sunt exemplaria uerorum; sed in ipsum celum, ut appareat nunc uultui Dei pro uobis . Cur non in manu facta templa iehsu introiuit? Quia scilicet uerus sacerdos non in umbratilia, sed in uera intrare debuit, hoc est in celum. Dicite ergo, o Eutychiani heretici, iste eternus pontifex qui celum per proprium sanguinem introiuit, in celo cui assistit?  Dicite cui assistit? uultis audire cui? Deo Patri uidelicet, qui illum pro humani generis redemptione in hunc mundum misit, et ex incorrupta uirgine carnem suscipere uoluit. Et ipsi quidem Patri, qui illum ante omnia secula genuit et in tempore incarnari constituit, qualiter assistit? In ipsa iam uidelicet glorificata humanitate, quam ex uirgine de Spiritu sancto concepta sine culpa suscepit, in ipsa Dei Filius mundum redemit, in ipsa celum ascendit, in ipsa Deo Patri eternus iam et immortalis pontifex assistit, in ipsa ad iudicandum uiuos et mortuos et seculum per ignem se uenturum esse predixit. Non ergo ipse Dei et uirginis Filius in sola diuinitate ut uos, Eutychiani  heretici, plane mentimini, in Dei Patris dextera constitit; sed ipse uerus Deus per humanitatem quam ex uirgine assumpsit, Deo Patri assistens interpellat pro omnibus ad eternam uitam preordinatis. Sed ad uestram euidentius falsam sectam superandam, et catholice fidei ueritatem corroborandam, sanctarum ueteris et Noui Testamenti Scripturarum testimonia in medium proferamus.

Dic, sancte Daniel, quid in uisione de Christi diuinitate et humanitate eiusque exaltatione tibi fuerit reuelatum, ut tuo uerissimo testimonio Eutychiani heretici a sua falsa assertione conuicti catholicam fidem suscipiant, et Iesum Christum uerum Deum et uerum hominem in Dei Patris gloria esse nobiscum ueraciter credant. Aspiciebam,  inquit, in uisione noctis, et ecce cum nubibus celi Filius hominis ueniebat, et usque ad antiquum dierum peruenit; et obtulerunt eum in conspectu eius . Preuidebat enim propheta Spiritu sancto edoctus, Christum ex uirgine nasciturum, mundum redempturum, celum ascensurum, in Dei Patris dextera sessurum, et ideo de futuro quasi de preterito loquebatur. Ac si apertius diceret: Aspiciebam, in uisione noctis, id est inter presentis seculi nebulas ignorantie positus; et ecce cum nubibus celi, hoc est cum patriarchis et prophetis spiritalis pluuie mentes hominum irrigantibus, Filius hominis ueniebat; post nobilissimum uidelicet passionis et resurrectionis triumphum celum in magna  gloria comitantibus angelis ascendebat, et usque ad antiquum dierum, id est usque ad Deum Patrem peruenit, cui Psalmista inter cetera sic loquitur, dicens: Tu autem idem ipse es, et anni tui non deficient . Et angeli qui ipsum hominis Filium comitabantur, obtulerunt illum in conspectu eius. Sequitur:

Et datum est ei ab ipso antiquo dierum scilicet a Deo Patre regnum et honor, et omnis populus tribus et lingue seruient ei. Et adiecit: Potestas eius scilicet eiusdem Filii Dei et hominis potestas eterna que non auferetur; et regnum eius quod non corrumpetur . Hoc testimonio Daniel propheta, o Eutychiani heretici, falsam assertionem uestram qui Christum exuta humanitate quam de  uirgine matre sine peccato accepit in sola diuinitate assistere dicitis, aperte superat, et catholice fidei ueritatem indubitanter corroborat. Animos in Christum credentium in fide confortat, et uos qui illum ex duabus substantiis diuina scilicet atque humana unam personam esse negatis, euidenter condemnat.

Sed ad nostram adhuc fidem cumulandam et uestram perfidiam conuincendam alios introducemus testes. Beatum ergo Stephanum leuitam unum ex septem diaconibus a B. Petro apostolo ordinatum, et pro fide Christi a Iudeis lapidatum in medium introducamus, et quid nobis de Christo dixerit omnes simul audiamus. Dic, sancte Stephane, protomartyr  Christi, dic nobis audientibus illud testimonium de Christo quod Iudeis te pro fidei ueritate lapidantibus in celum intendens et Dei gloriam uidens, de Christo perhibuisti. Ecce, inquit, uideo celos apertos, et Filium hominis stantem a dextris uirtutis Dei . Ac si apertius diceret: uideo uerum Deum et uerum hominem Iesum Christum a dextris uirtutis Dei Patris stantem, et ne ictibus lapidantium ab illius fidei statu mouear, me confortantem. In hoc itaque quod B. Stephanus Filium hominis a dextris uirtutis Dei se stantem uidisse dicit, o Eutychiani heretici, falsam assertionem uestram omnino conuincit, qui illum in humanitate quam de uirgine assumpsit negatis in sempiternum permanere, sed in sola diuinitate  quam ex Deo Patre eternaliter habet dicitis eidem Deo Patri assistere. Hac igitur uerissima B. Stephani auctoritate uestra heretice prauitatis perfidia falsificatur, et Christianorum fides ex omni parte roboratur.

Sed ad nostram fidem confirmandam et uestram mendacissimam perfidiam superandam, iterum alios introducamus testes, quatenus catholica fides magis magisque confirmetur, et uestra mendacissima secta penitus conuincatur. B. ergo Ioannem euangelistam in medium deducamus; et Iesum Christum utrum in eadem carne quam pro humani generis redemptione ex intemerata uirgine sine culpa accepit in Dei Patris dextera sedeat, an in sola diuinitate,  ut uos mentimini, eidem Deo Patri assistat  ? Dic ergo, sancte Ioannes, de Christo quod in spiritu uidisti, ut tuo uerissimo testimonio Eutychiani heretici conuicti a sua prauitate corrigantur, et catholice fidei ueritas omnimodis roboretur. Dic ergo nobis illud quod uidisti, quoniam uidelicet Dominica die in spiritu fuisti, et uocem magnam post te audisti, et ut uideres uocem que loquebatur tecum, faciem tuam conuertisti. Conuersus sum, inquit, ut uiderem uocem que loquebatur mecum: et uidi septem candelabra aurea, et in medio septem candelabrorum aureorum similem Filio hominis uestitum podere et precinctum ad mamillas zona aurea. Caput autem eius et capilli erant candidi tanquam lana alba et tanquam nix. Oculi eius uelut  flamma ignis, pedes eius similes aurichalco sicut in camino ignis ardentis . Hoc testimonio B. Ioannis euangeliste, o Eutychiani heretici, uestra mendacissima assertio indubitanter falsificatur, et sancte Ecclesie fides certissime solidatur. uerumtamen hec B. Ioannis uisio ad memoriam iterum reducatur, et iuxta mysticum sensum qualiter intelligenda sit sollicite perpendamus.

Et conuersus, inquit, uidi septem candelabra aurea, id est septem Ecclesias ardentes et illuminatas sapientia diuini uerbi. Et in medio septem candelabrorum aureorum similem Filio hominis: quia uidelicet non quasi iam Filius hominis, sed similis; quia iam non moritur et mors illi ultra non dominabitur  . uel Filio hominis similis, quia non cum peccato sed in similitudinem carnis peccati  apparuit. uestitum autem podere, id est sacerdotali ueste, id est humana carne in qua se obtulit et quotidie offert seipsum representans Deo Patri. uel indumentum poderis est Ecclesia, qua induitur Deus que est talaris, quia usque ad finem mundi protenditur. Et precinctum ad mamillas, quia ipse caput totius Ecclesie prius in se ostendit quod nunc a suis exigit. Precinctum, inquit, zona aurea, id est cingulo caritatis, quia dilectionem ministrat suis sanctis. Unde ipse in Euangelio de se ait: Transiens ministrabit illis ; scilicet post iudicium preparabit, id est disponet eis eternas mansiones; caput autem eius et capilli erant  candidi tanquam lana alba et tanquam nix. Ac si diceret: Caput Christi erat candidum, in quo sunt omnia necessaria ad regimen Ecclesie; et capilli erant candidi candore iustitie; sancti uidelicet imitatores innocentie et simplicitatis illius, extenuati disciplinis et adherentes ipsi capiti tanquam lana alba, id est uestimentum contra frigus, scilicet contra uitia; et tanquam nix candida, scilicet omni creatura per quam immortalitatis candor designatur. Et oculi eius uelut flamma ignis, dona uidelicet sancti Spiritus que sunt Christi habentis, et fidelibus suis dantis, sunt et Ecclesie accipientis; que illuminant et in Dei amore fideles ardere faciunt.  uel oculi Christi spiritales uiri sunt in Ecclesia. Pedes eius similes aurichalco sicut in camino ignis ardentis. Ac si aperte dicat: Pedes eius, id est ultimi fideles qui circa finem mundi temporibus uidelicet Antichristi inueniendi sunt, pre magnitudine passionum ac diuersarum tribulationum quasi multis contusionibus experti, non retinebunt ueteris hominis uetustatem, sed transferentur per Christum in meliorem colorem, hoc est in spiritalis uite nouitatem; sicut aurichalcum quod quanto amplius incenditur et tunditur, tanto clarius conspicitur. Aliter pedes Domini aliquando significant stabilitatem eternitatis, aliquando humanitatem, aliquando predicatores sancte Ecclesie de quibus scriptum est: Quam speciosi pedes euangelizantium pacem et  euangelizantium bona .

Hoc testimonio B. Ioannis euangeliste, ut prediximus, sancte Ecclesie fides maxime roboratur, hereticorum assertio conuincitur, Iudeorum perfidia superatur, paganorum superstitio frustratur. Sed si adhuc Iesum Christum in humanitate quam de uirgine sine contagione peccati assumpsit, o Eutychiani heretici, assistere non creditis, si in uestre prauitatis malitia perseuerare disponitis, si predictis sanctorum Patrum testimoniis fidem nondum accommodare uultis, si adhuc in uestre peruersitatis secta perseuerare decernitis, Ezechielem prophetam in medium introducamus, et quidquid nobis de Dei et hominis Filio dixerit diligenter audiamus.

 Dic ergo, o Ezechiel propheta, qui casto corpore, simplici et mundo corde Deo seruire meruisti; dic de Filio hominis illud quod, cum esses in medio captiuorum iuxta fluuium Chobar , tibi reuelatum fuit, quatenus supradicti heretici tuo fidelissimo testimonio superati a sue peruersitatis nequitia recedant, et Iesum Christum uerum Deum et uerum hominem in Dei Patris dextera sedere fideliter credant. Super firmamentum, inquit, quod erat imminens capiti eorum, scilicet animalium, quasi aspectus lapidis sapphiri similitudo throni; et super similitudinem throni, similitudo quasi aspectus  hominis desuper . B. Gregorius catholice Ecclesie doctor eximius accedat, et tante subtilitatis uersiculum nobis exponat. »Quid per thronum, inquit, nisi ille uirtutes angelice designantur que ipsos quoque angelos dignitate superioris loci excellunt? Nam cum angeli nuntii dicantur et sepe angeli ad annuntianda quedam hominibus ueniant, throni missi ad ministerium nuntii nunquam leguntur, quia eis longe sublimis Creator omnium presidet. Unde Paulus apostolus ordines celestium agminum quos ad tertium celum raptus uiderat, describens ait: Siue throni, siue dominationes, siue principatus, siue potestates: omnia per ipsum et in  ipso creata sunt . Thronos igitur ante ipsos angelos  ordines dixit, quibus illos prelatos esse cognouit. Bene autem thronus lapidi sapphiro comparatur, quoniam lapis sapphirus erium habet colorem. uirtutes ergo celestium spirituum lapide sapphiro designantur; quia hi spiritus, quibus Deus omnipotens altius presidet, superioris loci in celestibus dignitatem tenent. Super thronum uero similitudo hominis erat, quia et super illas uirtutes, que ipsos angelos antecedunt, Redemptoris nostri est gloria.

»Notandum ergo quis ordo seruatur: super animalia enim firmamentum, super firmamentum thronus, super thronum homo esse describitur; quia et super sanctos homines adhuc in hac corruptione  corporis uiuentes angeli, et super angelos superiores et Deo proxime angelice potestates; super potestates uero Deo proximas eleuatus est mediator Dei et hominum homo Christus iehsu, et exaltatus in dextera Dei Patris.«

In hoc ergo quod Ezechiel propheta super thronos, id est super principatus et potestates similitudinem hominis esse dicebat, iam procul dubio ipsum Dei et uirginis Filium secundum carnem nasciturum et in Dei Patris dextera sessurum in spiritu preuidebat. Cum igitur propheta super omnes angelicas potestates similitudinem hominis sedere asserit, uobis Eutychianis hereticis qui illum non in humanitate, quam de intemerata uirgine sine peccato suscepit, sed in sola diuinitate Deo Patri assistere  dicitis, aperte contradicit. Mentitos itaque uos in uestra assertione esse cognoscite, et Iesum Christum non in sola diuinitate nec in sola humanitate, sed ipsum uerum Deum et uerum hominem in Dei Patris dextera sedere credite. Humanitatem enim nostram in unitate persone sue suscepit Dei Filius, quam erat sine dubio de potestate antiqui hostis redempturus. Et quoniam a Dei Filio humanitas eius nunquam, ut dictum est, seiungitur; propterea in celo omnibus angelis et in terra omnibus hominibus dominatur. Secundum naturam proprie humanam Filius Dei humiliauit se factus obediens Deo Patri usque ad mortem, mortem autem crucis. Secundum quam naturam etiam Deus Pater illum  exaltauit, et donauit illi nomen quod est super omne nomen, ut in nomine ipsius Dei et hominis Iesu Christi omne genu flectatur celestium, terrestrium et infernorum, et omnis lingua confiteatur quia ipse Dominus noster iehsu Christus in gloria est Dei Patris . In tantum enim ipse Dei Filius naturam nostram dilexit, ut eam non solum a potestate diaboli liberaret, uerum etiam in seipso super omnes bonos angelos in Patris dextera collocaret. Natura quoque humana que in primo homine Adam a diabolo captiuata fuerat, ipsa nunc in redemptore nostro Iesu Christo super omnes angelos regnat.

His supradictis, o Eutychiani heretici, uerissimis  auctoritatibus cum magistro uestro Eutychio in falsa assertione uestra procul dubio uicti estis, qui Deum et hominem Iesum Christum in sola diuinitate Deo Patri assistere dicitis. ueteris et Noui Testamenti idonei testes, quod Christus uerus Deus et uerus homo sit, apertissime concordant, et uos heretice prauitatis dogmatizatores esse comprobant. Illi Iesum Christum in eadem humanitate quam de uirgine matre sine peccato assumpsit, in Dei Patris dextera sedere confirmant; et uos qui hoc pertinaciter negatis, in uestra disputatione omnino superant. Necesse est itaque ut Iesum Christum uerum Deum et uerum hominem esse indubitanter credatis, et de blasphemiis a uobis prolatis humiliter coram Deo et coram sancte Ecclesie prelatis  penitentiam agatis, ut dignos penitentie fructus facientes remissionem peccatorum ab eodem Iesu Christo, Agno sine macula qui tollit peccata mundi, consequi possitis. Lepram itaque heretice prauitatis uestre secundum eiusdem Dei et hominis Iesu Christi preceptum Ecclesie sacerdotibus ostendite, et sanitatis colorem, scilicet catholice fidei ueritatem eorum iudicio uel magisterio deuota mente suscipite, ut recte credendo, humiliter penitendo, et digna operando eiusdem Filii Dei et uirginis gratiam possitis recuperare. Amen.

Nolo uos, o Iudei, immemores esse uestre oppositionis quam nuper de leprosis opposuistis nobis. Dixistis enim nos qui legem a Deo institutam legimus et prophetas ab eo missos credimus, non  debere leprosos suscipere, nec eos nobiscum commorari permittere, sed longius a nobis illos secundum Domini preceptum deberemus repellere. Nos uero legem non ad litteram sed spiritaliter intelligentes uos, o Iudei, qui Christum publice blasphematis, omnesque supradictos hereticos quos superius ueteris et Noui Testamenti uerissimis sanctarum Scripturarum testimoniis apertissime conuincimus, quasi ulceribus plenos et lepra percussos extra castra, id est extra omnium fidelium sancta ac deuota collegia proiicimus. Reuera uos estis condemnandi, o Iudei, et omnes heretici, qui Christum blasphemant, non illi quos diuerse infirmitates debilitant. uos igitur atque omnes supradicti heretici  lepram, id est falsam doctrinam in capitibus gestatis, qui Deum et hominem Iesum Christum publice dehonestatis, et erroris uestri blasphemias non solum non absconditis, uerum etiam, quod est deterius, publica uoce profertis, et toto mentis conamine defenditis. uos itaque maxime leprosi estis uocandi et a castris fidelium separandi quos heretica prauitas commaculat, quam quos accidens infirmitas debilitat et intercutaneus humor fedat.



§ XXXI.

Alogii heretici Dei uerbum ante omnia secula a Deo Patre genitum non credunt. Ioannis Euangelium et Apocalypsim respuunt. Ioannis Euangelio conuincuntur.

Quia igitur falsas hereticorum sectas, illorum  scilicet qui in capite, id est qui manifeste hereticam peruersitatem defendunt aperte notauimus, eorumque uersutas assertiones sanctarum Scripturarum uerissimis rationibus, Deo adiuuante, euidenter superauimus; iterum restat uidendum qui sunt illi, qui in barba lepram gestant. Sicut enim barba ornamentum est uiri, ita sancti apostoli et doctores ornamentum prestant corpori Christi, id est Ecclesie. In barba ergo lepram gerunt, qui de apostolis ceterisque Ecclesie sanctis prepositis peruerse aliquid sentiunt, atque eos aliquod falsum predicasse confingunt, ut Alogii heretici, qui eisdem sanctis apostolis in multis contradixerunt.

»Alogii heretici uocantur, ut ait B. Isidorus  , tanquam sine uerbo. Logos enim Grece uerbum dicitur.  Dei enim uerbum ante omnia secula ex Deo Patre genitum non credunt, respuentes Ioannis Euangelium et Apocalypsim.« Recte siquidem et isti Alogii heretici quasi lepram in barba gerunt qui Dei Patris uerbum, per quod omnia facta sunt, non credentes et apostolorum dicta respuentes maximam omni Ecclesie feditatem ingerere nituntur; sed omnino non poterunt, quia in sua disputatione plane mentiuntur. Quorum errorem B. Ioannes euangelista in initio Euangelii sui aperte destruit, cum ait: In principio erat uerbum, et uerbum erat apud Deum, et Deus erat uerbum .

Notandum quod predicti Alogii heretici, qui ceternum Deo Patri uerbum non credunt, idcirco  hoc Euangelium non recipiunt, quia in eo Ioannes euangelista testatur, Christum secundum diuinitatem in principio uerbum esse, et apud Deum Patrem esse et Deum esse. Cum idem beatissimus apostolus et euangelista Ioannes in Pathmos insula propter insuperabilem euangelizandi constantiam iussu Domitiani detineretur, Ecclesias Christi quas B. Paulus Dei gratia adiutus plantauerat, Apollo rigauerat, idem B. Ioannes euangelista spiritali doctrina predicando illustrauerat, Alogius, Ebbio et Cerinthus heretici atque alii pseudoapostoli heretice peruersitatis errore perturbauerant, dicentes Christum secundum diuinitatem Deo Patri non esse ceternum, sed temporaliter de uirgine sumpsisse  initium. Beatus itaque Ioannes Domitiano Cesare a senatu Romano iam interfecto, diuina disponente gratia, de Pathmos insula rediens, rogatus ab episcopis Asie, ut contra supradictos hereticos Euangelium ueritatis scriberet, eorumque mortiferam ac uenenosam heresim destrueret; ipse uero omni Ecclesie indicto triduano ieiunio Spiritus sancti magisterio scripsit Euangelium, per quod omnium hereticorum uersuta assertio destruitur, omnis Ecclesia in fide catholica roboratur, fidelium mentes ad celestia desideranda subleuantur, corda electorum in amore Dei et proximi magis ac magis accenduntur, omnis deuotus Deo populus ad bene  operandum amplius prouocatur, plebs sancta Christi sanguine redempta deuotius carismata meliora emulatur.

Supradictum ergo testimonium B. Ioannis euangeliste, o heretici, iterum in medium proferamus, et quid nobis de Christo secundum diuinitatem dicat solerter audiamus. In principio, inquit, erat uerbum et uerbum erat apud Deum, et Deus erat uerbum. In hoc ergo quod illud in principio esse dicit, uos in uestra mendaci assertione, qui illud negatis aperte conuincit. In hoc etiam quod illud apud Deum Patrem testatur fuisse, manifeste demonstrat Patrem et Filium non unam sed duas personas esse. In hoc rursus quod illud Deum esse et apud Deum fuisse commemorat, uos qui Christum  non uerum Deum sed purum hominem esse negatis  euidenter superat. Habet itaque Dominus noster iehsu Christus de Deo Patre naturalem diuinitatis substantiam, habet de uirgine matre ueram carnis naturam. Natus est ex Deo Patre ineffabiliter ante omnia secula, natus est in seculo ex incorrupta uirgine Maria.

Ad uestram etiam falsam assertionem omnino conuincendam et nostre fidei ueritatem confirmandam libri Apocalypsis testimonium proferamus, et quid nobis de Christi diuinitate atque humanitate dicat, sollicite audiamus. Certe si sanctorum prophetarum dictis indubitanter fidem accommodamus, sanctis angelis ad ministerium nostre salutis a Deo missis credere debemus. Quid ergo angelus  in persona Dei et hominis Iesu Christi omni Ecclesie dicat, omnes simul audiamus: Hec dicit primus et nouissimus, qui fuit mortuus et uiuit: Scio tribulationem tuam et paupertatem . Ac si diuinitatem et humanitatem suam ad fidelium consolationem et corroborationem, ad Iudeorum uero, paganorum atque hereticorum confutationem apertius manifestans diceret: Non deficiatis uos, o fideles mei, in tribulationibus, que odio nominis mei ab impiis ingeruntur uobis; quia ego tantus primus, scilicet existens ante omnia et per quem omnia subsistunt; et nouissimus, per quem omnia consummabuntur, propter uos passus sum mortem. Moneo uos, o heretici, qui Christum ab eterno in  Deo Patre fuisse pertinaciter negatis, ut ea que dicuntur sollicita mente audiatis. Per hoc ergo quod Christus per angelum primus, id est ante omnem creaturam existens dicitur, aperte non homo purus ut uos mentimini, sed uerus Deus est credendus. Per hoc etiam quod ab eodem angelo subsequenter nouissimus, scilicet per quem omnia consummabuntur, et mortuus et uiuus asseritur, uerus Deus et uerus homo intelligitur, et firmiter ab omni Ecclesia creditur. Est itaque Dominus noster iehsu Christus primus, id est ante omnia secula ex Deo Patre ineffabiliter genitus, et est nouissimus post quem nullus, scilicet in quo omnia terminabuntur;  qui etiam ad iudicandum uiuos et mortuos cum potestate et maiestate est uenturus. In uestra igitur assertione, o heretici, mentitos uos fuisse cognoscite, et Iesum Christum uerum Deum et uerum hominem esse indubitanter credite. Ipsum quippe sanctarum Scripturarum auctoritates uerum Dei Patris et uerum hominis matris Filium esse predicant; et uos qui illum non ex Deo Patre ante omnia secula, sed temporaliter ex matre principium habuisse asseritis, mentitos esse comprobant. Quasi ergo in barba, o heretici, lepram habetis qui sanctorum apostolorum dicta respuistis, et Iesum Christum, per quem Deus Pater ex nichilo omnia condidit, publice blasphematis. Tamen si ex toto corde de tam damnabili secta recesseritis,  humiliterque de blasphemiis a uobis prolatis coram Deo penitueritis, et per sancte Ecclesie ministros uere fidei regulam susceperitis, ab eodem omnipotenti Deo qui trinus est in personis et in essentia unus ueniam consequi poteritis. Amen.



§ XXXII.---

Seueriani heretici uetus non recipientes Testamentum et carnis resurrectionem negantes, uinum non bibentes annullantur. Iob assertione, Exodi prefiguratione, Pauli testimonio oppositum affirmatur. Qua etate, et quales, et quo statu resurgemus. Item quonam modo Christus descendet in uoce archangeli, in sono tube, atque in media noctis hora. Eam iterum ex Ezechielis dictis figurat: et Osee in Christi resurrectione omnium mundi fidelium predicat resurrectionem: sic et Numerorum libri historia. Etsi ossa in pulueribus redacta non minus resurgemus. Infert pulchram in Seuerianos  exclamationem.

In corpore etiam lepram habent qui sancte Ecclesie detrahunt: sicut Seueriani heretici, qui uetus Testamentum non recipiunt, et carnis resurrectionem negant: sicut Heraclite, qui nuptias damnant et celorum regna paruulos habere non credunt; sicut Cathare  qui de suis meritis gloriantes, negant penitentibus ueniam peccatorum, et uiduas si nupserint tanquam adulteras damnant. Omnes hi, quos prediximus heretici, qui Sancte Ecclesie que est corpus Christi, publice detrahunt, quasi lepram in corpore gerunt.

Sed iam de predictis hereticis quid B. Isidorus dicat audiamus. »Seueriani, inquit  , heretici  a Seuero heretico orti uinum non bibunt, uetus Testamentum non recipiunt, et inter alios damnabiles errores generalem omnium hominum resurrectionem negant.« Recte quippe et isti ab ecclesiasticis uiris quasi leprosi de cetu fidelium proiiciuntur, id est inter hereticos reputantur, qui carnis resurrectionem negant, et sese falsa estimatione religiosos putant. Quos aperte B. Iob in sua falsa assertione mentitos esse conuincit, cum se in nouissimo die resurrecturum in sua propria carne asserit, dicens: Credo quod Redemptor meus uiuit, et in nouissimo die de terra surrecturus sum;  et rursus circumdabor pelle mea, et in carne mea uidebo Deum Saluatorem meum . Cum enim in eadem carne qua uiuebat, se indubitanter resurrecturum, et suum Redemptorem uisurum esse asserebat, uos euidenter in uestra mendacissima disputatione superabat uestramque damnabilem sectam omnino frustrabat.

Sed ad nostram etiam fidem confirmandam, qui carnis resurrectionem firmiter credimus futuram, et uestram perfidiam superandam, B. Paulum apostolum in medium introducamus, et quidquid nobis de omnium hominum generali resurrectione dicat, libenter audiamus. Hoc enim dicimus in uerbo Domini, inquit, quia nos qui uiuimus, qui residui sumus in aduentu Domini, non preueniemus eos qui  dormierunt. Quoniam ipse Dominus in iussu et in uoce archangeli, et in tuba Dei descendet de celo; et mortui qui in Christo sunt, resurgent primi. Deinde nos qui uiuimus, qui relinquimur, simul rapiemur cum illis in nubibus obuiam Christo in era, et sic semper cum Domino erimus . His uerissimis B. Pauli apostoli uerbis, o Seueriani heretici, sancta mater omnium fidelium Ecclesia in fide catholica fortius roboratur, et uestra mendax assertio ex toto frustratur atque conuincitur. Non solum enim simpliciter cunctorum hominum generalem resurrectionem narrat, uerum etiam quo ordine celebranda erit manifeste predicat. Ipsam quippe omnium futuram resurrectionem Dominus  in libro Exodi presignabat, cum Moysi figurate dicebat: Quid est quod tenes in manu tua? Qui respondit: uirgam. Proiice, inquit, illam in terram. Et proiecit et uersa est in serpentem. Expauit Moyses et fugit. Cui ait Dominus: Apprehende caudam eius. Et apprehendit, et factus est uirga .  In cauda enim serpentis seculi finis intelligitur, quia humani generis mortalitas per lubrica temporum uoluitur. Alii namque ueniunt nascendo, alii eunt moriendo tanquam per serpentem. Mors semita est; sed fine nouissimo uelut cauda seculi per resurrectionem reuertemur ad manum Dei, qua apprehensi reparabimur in meliorem statum, et inimica morte destructa resurgentes in dextera Dei uirga regni erimus.

 Supradictis auctoritatibus, o heretici, ueritas future resurrectionis aperte ostenditur, et uestre disputationis falsitas qui illam negatis, omnino conuincit  . Utile nobis ualde ac necessarium uidetur, o Seueriani heretici, ut etiam B. Paulus in medio nostrum ueniat, et nobis resurrectionis ordinem, quem Spiritu sancto interius docente didicit, sicut superius proposuit, apertius exponat. Dic ergo nobis si nosti, o sancte Paule, utrum nos qui adhuc in hoc seculo uiuimus, in quos uidelicet seculorum fines deuenerunt, in die resurrectionis resurgemus primi, an illi qui ab initio mundi  ex hoc seculo migrauerunt? Nos, inquit, qui uiuimus, qui residui sumus in aduentu Domini, non preueniemus eos qui ante nos dormierunt. Dic etiam nobis, sancte Paule apostole, ipse regum rex, legislator et iudex iehsu Christus qualiter ad iudicium est uenturus. Ipse, inquit, Dominus in iussu, et in uoce archangeli et in tuba Dei descendet de celo; et mortui qui in Christo sunt resurgent primi. Qui sunt illi qui in Christo sunt mortui? Illi scilicet qui in ueteri testamento Christum uenturum et ex uirgine nasciturum, mundum per crucem redempturum, a mortuis resurrecturum, uiuos et mortuos et seculum per ignem iudicaturum, et per eum saluari indubitanter crediderunt; et qui in nouo testamento fidem catholicam uerbo et opere ueraciter  tenuerunt. O sancte Paule apostole! quoniam isti qui in Christo mortui sunt resurrexerunt, quid de nobis tunc erit? Nos, inquit, qui adhuc uiuimus, qui relinquimur, simul rapiemur cum illis in nubibus obuiam Christo in era, et sic semper cum Domino erimus. O sancte Paule! etiam rogamus ut dicas nobis, in qua etate uel mensura resurrecturi sumus. Omnes, inquit, occurremus in uirum perfectum, in mensuram etatis plenitudinis Christi .  uirum hoc loco Apostolus posuit, non tamen ut sexum distingueret, sed ut uirium perfectionem significaret, quam tunc habebimus; sed non omnes eamdem staturam corporis obtinebimus. Unde ait B. Augustinus: »Non dixit Apostolus in mensuram corporis uel stature Christi, sed etatis;  quia unusquisque suam recipiet mensuram, uel quam habuit in iuuentute etiam si senex obiit, uel fuerat habiturus si ante est defunctus. Aetas uero erit illa, ad quam peruenit Christus, scilicet iuuenilis, ut circa triginta annos. Triginta enim duorum annorum et trium mensium erat etas Christi in qua mortuus est et resurrexit. Resurgent itaque iustorum corpora sine omni uitio fulgida sicut sol, precisis cunctis deformitatibus quas hic habuerunt.«

Forte queritis, o heretici, que sit illa uox archangeli et tuba Dei, in quibus iuxta Apostolum Deus et homo iehsu Christus de celo est descensurus, et quarum sonitu de monumentis mortui resuscitabuntur?   Si ergo hec scire uultis, Magister Petrus uir scilicet sapiens, et discretus accedat, et ea uobis exponat. »Causa, inquit, resurrectionis mortuorum erit uox tube, que in aduentu iudicis ab omnibus audietur, et cuius uirtute excitabuntur mortui, et de monumentis resurgent, sicut de eodem Filio Dei et uirginis Propheta ait: Dabit uoci sue uocem uirtutis , id est effectum resuscitandi mortuos. Unde etiam Ioannes euangelista ait: uenit hora, in qua omnes qui in monumentis sunt, audient uocem Filii Dei: et procedent boni in resurrectionem uite; mali uero in resurrectionem iudicii .«

 Sed etiam queritis, o Seueriani heretici, que et qualis sit uox illa? B. Paulum iterum in medium introducamus, et que et qualis sit diligenter ab eo audiamus: Ipse, inquit, Dominus in uoce archangeli, et in tuba Dei descendet de celo. Iste utique qui ab Apostolo archangelus dicitur iudex uiuorum et mortuorum, iehsu Christus intelligitur. Eadem uox etiam tuba dicitur que erit manifesta et nouissima; quia post eam non erit alia. Est etiam hec tuba clamor, ut ait sapiens Augustinus, de quo in Euangelio dicitur: Media nocte clamor factus est: Ecce sponsus uenit, exite obuiam ei . Quod ergo uox archangeli et tuba Dei ab Apostolo dicitur, in Euangelio uox Filii Dei et clamor appellatur. Qua hora etiam ipse Deus et homo iehsu Christus ad  iudicium uenturus sit, ipse in Euangelio insinuat, dicens: Media nocte clamor factus est; ecce sponsus uenit, exite obuiam ei. Quod B. Augustinus exponens ait: »Media nox non pro hora temporis ponitur, sed quia tunc ueniet cum non speratur. Media ergo nocte, scilicet cum ualde obscurum erit, id est occultum, ueniet.« Unde dicitur: Dies Domini sicut fur in nocte ita ueniet .

Sed quid de nouissima tuba Magister Anselmus dicat audiamus. Sicut cum Dominus, inquit, daret legem in monte Sinai, audita est uox tube; ita angeli ad hoc constituti corporibus et tubis de ere sumptis terribile iudicium Dei tube sonitu mundo intonabunt, Christus scilicet per eos. Unde est illud: Canet enim tuba, et mortui resurgent .  Sic enim de reprobis per Psalmistam dicitur: Periit memoria eorum cum sonitu , scilicet nouissime tube. Ad quam uocem mortui boni et mali in ictu oculi in nouissima tuba, id est in quantum possis oculum aperire, resurgent.

Quid ad hec dicitis, o Seueriani heretici, qui generalem omnium hominum resurrectionem negatis? quid opponitis uel quid respondetis? Nunquid iam supradictis auctoritatibus, quod omnium hominum futura sit resurrectio, sibi ueraciter concordantibus, indubitanter fidem accommodatis, an adhuc de illa dubitatis? Sed quia illam nondum futuram perfecte creditis; ad uestram perfidiam superandam, et eiusdem resurrectionis fidem confirmandam  alios introducamus testes. B. igitur Iob iterum accedat, et nobis future resurrectionis testimonium proferat. Scio, inquit, quod Redemptor meus uiuit, et in nouissimo die de terra surrecturus sum: et rursus circumdabor pelle mea, et in carne mea uidebo Deum Saluatorem meum, quem uisurus sum ego ipse, et oculi mei conspecturi sunt et non alius . Notate uerba, o Seueriani heretici, et tam perspicue auctoritati adhibete mentis intelligentiam. Quid ergo de Redemptore nostro qui pro nobis ueraciter passus est et resurrexit; qui resurrectione sua futuram omnium nostrum resurrectionem aperte presignauit, B. Iob dicat, audiamus.  Scio, inquit, quod Redemptor meus uiuit.  Quia enim non ait Conditor sed Redemptor, aperte eum denuntiat, qui postquam omnia creauit, ut nos de diaboli captiuitate redimeret, inter nos incarnatus apparuit, suaque nos passione a perpetua morte liberauit. Ac si apertius diceret: Infideles quique illum flagellatum, derisum, palmis cesum, spinis coronatum, sputis illinitum, crucifixum, mortuum, ac sepultum nouerunt; et tamen uerum Deum esse, et post mortem uiuere non crediderunt: sed ego ipsum post mortem uiuere certa fide credo, libera uoce profiteor, quod idem ipse Redemptor meus resurgens a mortuis uiuit, qui inter impiorum manus occubuit. De futuro enim quasi de preterito loquitur. Sed quid, o B. Iob, per resurrectionem  illius etiam de tue carnis resurrectione confidis, aperta, quesumus, uoce confitere, ut Seueriani heretici a sua peruersitate tuo testimonio conuersi, se resurrecturos esse credant, qui usque in hodiernum diem resurrectionem carnis negant. In nouissimo die, inquit, de terra surrecturus sum  . Quare? Quia uidelicet resurrectionem quam ipse Redemptor meus in se ostendit, in me etiam indubitanter facturus est. Hoc loco, id est in hac tanta fortitudine fidei B. Iob totius Ecclesie catholice personam tenet. Ostendit ergo in se resurrectionem, ut nos resurgere posse confidamus. Unde et eamdem mortem non plusquam triduanam esse uoluit; ne si in illo resurrectio differretur, in nobis omnimodo desperaretur. Quod bene de illo per Prophetam  dicitur: De torrente in uia bibet; propterea exaltabit caput . Quasi enim de quodam flumine nostre passionis non in mansione, sed in uia dignatus est bibere, qui mortem transitorie, id est ad triduum uoluit gustare. Dum ergo die tertia surrexit, quid in eius corpore, id est in Ecclesia sequatur ostendit.

Forte, o Seueriani heretici, quia consideratis quod spiritus a carne soluitur, quod caro in putredinem uertitur, quod putredo in puluerem redigitur, quod puluis in elementis soluitur, et nequaquam ab humanis oculis ultra uidetur, idcirco resurrectionem fieri desperatis. Qui etiam dum arida ossa inspicitis, hec uestiri carnibus, rursumque ad uitam  uirescere posse diffiditis. Sed si rationis fidem ex obedientia non tenetis, certe hanc tenere ex ratione debetis. Indesinenter cernitis parua arborum semina terre humoribus commendari, ex quibus non longe post aspicitis magna arbusta surgere, folia pomaque proferre. Quid ergo mirum, si tenuissimum puluerem uel a nostris oculis in elementis redactum, cum uult in hominem reformat, qui ex tenuissimis seminibus immensa arbusta reintegrat? Quia ergo rationales estis a Deo conditi, o heretici, spem resurrectionis uestre ex ipsa debetis rerum spem et contemplationem  colligere.

 Sed iam quid B. Iob dicat, o Seueriani heretici, moneo ut diligenter audiatis. Credo, inquit, quod Redemptor meus uiuit, et in nouissimo die de terra surrecturus sum. Ecce iam uerissimum resurrectionis testimonium, o B. Iob, a te audiuimus; sed tamen effectum resurrectionis iterum audire uolumus. Indubitanter credimus quia resurrecturi sumus; sed adhuc scire desideramus, quales in ipsa resurrectione erimus. Scire utique optamus, utrum in quodam alio subtili fortasse uel ereo, an in eo, quod  morimur, corpore resurgemus? Neque enim resurrectio recte dici potest, ubi non resurgit quod moritur. Hanc ergo dubitationem, o B. Iob, nobis tolle; et si caro nostra ueraciter resurgere debet, ad catholice fidei corroborationem euidenter  ostende.

Sequitur: Et rursus circumdabor pelle mea. Dum tua pelle te, o B. Iob, rursus circumdandum dicis, omnis dubitatio uere resurrectionis a mentibus nostris aperte tollitur. Iam itaque de spe resurrectionis nostre non possumus dubitare, dum te asseris in nouissimo die resurrecturum esse. Ut etiam a nobis omnem ambiguitatem auferas rogamus, ut de uere resurrectionis statu iterum aliquod testimonium proferas. Et in carne mea, inquit, uidebo Deum Saluatorem meum. Nihil ultra procul dubio restat, unde mens uestra, o Seueriani heretici, amplius dubitare debeat, cum aperte audiatis B. Iob in nouissimo die resurrecturum, sua pelle rursus circumdaturum  , et in sua propria carne se Deum  Saluatorem uisurum protestantem. Sed utrum in hac eadem carne, qua uiuimus, an in qualibet alia resurrecturi sumus, te, o B. Iob, rogamus, ut certius ostendas nobis audire cupientibus. Subiunge itaque, o B. Iob, que sentis, et aufer a cordibus nostris scrupulum dubietatis. Sequitur: Quem uisurus sum ego ipse, et oculi mei conspecturi sunt et non alius.  Si enim post resurrectionem ut quidam arbitrantur, corpus palpabile non erit, profecto alius moritur et alius resurgit; et quod dictu nefas est credere, ac si ego morior et alius resurgat. Sed B. Iob hanc sententiam ueridica uoce destruit, cum ait: Quem uisurus sum ego ipse, et oculi mei conspecturi sunt et non alius. In hoc quod seipsum  et non alium pro se Deum esse uisurum indubitanter asseuerat, statum uere resurrectionis aperte demonstrat. Quod etiam Redemptor noster post resurrectionem suam dubitantibus discipulis palpanda ossa carnemque prebebat, ueritatem sue iam resuscitate carnis et future adhuc nostre resurrectionis preostendebat. Palpate, inquit, et uidete, quia spiritus carnem et ossa non habet, sicut me uidetis habere .

Hoc loco uos moneo, o Seueriani heretici, ut B. Iob testimonio fidem attribuentes, et Iesu Christi redemptoris mundi post resurrectionem palpabile  corpus firmiter credentes heretice prauitatis perfidiam relinquatis, et uniuersalem cunctorum hominum futuram resurrectionem absque ulla dubitatione credatis. Nos quippe fatemur carnem nostram post resurrectionem futuram et eamdem et diuersam: eamdem per naturam, diuersam per gloriam; eamdem per ueritatem, diuersam per potentiam. Erit itaque subtilis, quia et incorruptibilis; erit palpabilis, quia non amittet essentiam ueracis nature.

Rogamus etiam te, o sancte Iob, ut ipsam resurrectionis fiduciam qua spe teneas, quanta certitudine prestoleris, subiungas: Reposita est, inquit, hec spes mea in sinu meo. Certissime nos tenere credimus, quod in sinu reponimus. In sinu ergo  suo iste uir sanctus, id est in corde suo spem repositam habuit, qui Spiritu sancto illuminatus de spe resurrectionis tanta certitudine uerissima testimonia protulit. Sed si adhuc in uestra damnabili perfidia, o heretici, perseuerantes tam uerissimis Noui et ueteris Testamenti auctoritatibus, quod ueraciter omnes homines cum corporibus suis resurgent, fidem accommodare non uultis, quam perspicue iustorum omnium resurrectionem ipse Deus omnipotens creator corporis et anime per Ezechielem prophetam presignauerit, moneo ut attentius audiatis.

Facta est, inquit, super me manus Domini, et eduxit me in spiritu Domini: et dimisit me in medio  campi qui erat plenus ossibus. Et circumduxit me per ea in gyro. Erant autem multa ualde super faciem campi siccaque uehementer, et dixit ad me: Fili hominis, putasne uiuant ossa ista? Et dixi: Domine Deus, tu nosti. Ac si diceret: Domine Deus, qui plenam habes omnium futurorum scientiam, tu nosti si ultra uiuere poterunt ossa ista. Et dixit Dominus ad me: uaticinare ossibus istis, et dices eis: Ossa arida, audite uerbum Domini . Mirum est quod ad ossa arida loquitur, ut antequam haberent neruos, carnem et cutem, et spiritum uiuificantem, Dei possint audire sermonem. Hec dicit Dominus Deus ossibus his: Ecce ego intromittam in uos spiritum, et uiuetis; et dabo super uos neruos, ut coniungamini, et succrescere faciam  carnes super uos, et superextendam in uobis cutem, et dabo uobis spiritum, et uiuetis, et scietis quia ego Dominus: et prophetaui sicut preceperat mihi. Factus est autem sonus, prophetante me, et ecce commotio; et accesserunt ossa ad ossa, unumquodque ad iuncturam suam. Et uidi, et ecce super eam nerui et carnes ascenderunt; et extensa est in eis cutis desuper, et spiritum non habebant. Et dixit ad me: Fili hominis, uaticinare, et dices ad spiritum: Hec dicit Dominus Deus: A quatuor uentis ueni, spiritus; et insuffla super interfectos istos, et reuiuiscant. Et prophetaui, sicut preceperat mihi Dominus. Et ingressus est in ea spiritus et uixerunt; steteruntque super pedes suos exercitus grandis nimis ualde. Et dixit ad me: Fili hominis, ossa hec domus Isrel est. Isrel  quippe uir uidens Deum interpretatur. Ossa igitur hec domus Isrel est, id est sancta Ecclesia, que reuera domus est Christianorum fide et operatione Deum uidentium.

Sed quid ipsi mortui dicant, audiamus. Aruerunt ossa nostra, periit spes nostra, scilicet quantum ad nos, et abscissi sumus. Ac si apertius dicerent: Si per diuinam omnipotentiam non surrexerimus, iam per nos resurgere amplius minime poterimus. Propterea, inquit, uaticinare, et dices ad eos: Hec dicit Dominus Deus: Ecce ego aperiam tumulos uestros, et educam uos de sepulcris uestris, populus meus; et inducam uos in terram uestram Isrel; et scietis quia ego Dominus. Hic queritur, si adhuc aperiendi sunt tumuli, quomodo erant ossa super faciem campi?  Per hoc ergo quod adhuc mortuorum tumulos aperiendos esse dixit, figurate se loqui innotuit. Sequitur: Cum aperuero, inquit, sepulcra uestra, et eduxero uos de tumulis uestris, populus meus; et dedero spiritum meum in uobis, et uixeritis, et requiescere uos fecero super humum uestram; scietis quia ego Dominus locutus sum, et feci, ait Dominus Deus. Hec supradicta non de generali, bonorum scilicet et malorum, sed de prima resurrectione, qua sancti resurgent, intelligi debent, de qua dicitur: Beatus qui habet partem in prima resurrectione, quia in eo secunda mors potestatem non habebit . Unde ait B. Paulus: Mortui qui in Christo sunt, resurgent primi . Alia igitur erit sanctorum, atque  alia resurrectio peccatorum. Sic enim Psalmista ait: Non resurgunt impii in iudicio; nec peccatores in consilio iustorum .

Sed quid Dominus iustis qui in monumentis sunt, qui scilicet non in se, sed in ipso confidentiam habent, superius dixerit, iterum ad memoriam reducamus, quatenus in cordibus omnium fidelium resurrectionis fides fortius roboretur, et uestra mendax assertio, o Seueriani heretici, qui illam negatis, euidentius superetur. Ait enim: Ecce ego aperiam tumulos uestros, et educam uos de sepulcris uestris, populus meus. Huic simile est quod ipse Deus et homo iehsu Christus in Euangelio de seipso ait: uenit hora quando mortui, qui in monumentis sunt, audient uocem Filii Dei; et procedent qui bona  fecerunt in resurrectionem uite . Et iterum: qui audierint uocem Filii Dei uiuent . Et inducam uos, inquit, in terram uestram Isrel, id est in terram sanctorum semper uiuentium, et faciem Dei uidentium, de qua ipse Dei uirginisque Filius ait in Euangelio: Beati mites, quoniam ipsi possidebunt terram ; et de qua Psalmista gratulabundus cecinit, dicens: Placebo Domino in regione uiuorum . His et huiusmodi Noui et ueteris Testamenti uerissimis auctoritatibus, o heretici, catholica fides maxime confirmatur, et uestra perfidia omnino conuincitur.

Potest tamen hec supradicta uisio etiam de temporali resurrectione intelligi: nam cum peruersi quique in suis sceleribus delectabiliter ac perseueranter  uiuunt, et saluari posse de Dei bonitate diffidunt; quamuis adhuc in corporibus uiuant, iam tamen in animabus Deo mortui existunt. Cum autem, diuina illustrante gratia, de Dei misericordia presumentes preterita peccata iam plangunt, et iterum plangendo non committunt, seque ipsos bone operationis studio deuota mente subiiciunt; procul dubio a perpetua morte resurgunt. Nemo enim peccata poterit plangere, nec spem uenie in corde recipere, nisi Deo respiciente. Sic enim in Euangelio legitur: Conuersus Dominus respexit Petrum . Unde etiam supradicti in peccatis mortui, et desperationis mole obruti, in latitudine campi, id est in consuetudine male uidendi iacentes prostrati apud semetipsos dicunt: Aruerunt ossa nostra, periit  spes nostra, et abscissi sumus. Quasi dicerent: Aruerunt ossa nostra, scilicet bene operandi fortitudo in nobis defecit; periit spes nostra, uidelicet a peccatis resurgendi; et abscissi sumus nostra estimatione, id est repulsi ab electorum Dei societate. Sed cum diuine bonitatis gratia eorum mentes misericorditer illustrat, statim illos a desperationis morte resuscitat, et ad consequendam peccatorum ueniam fiducialiter subleuat. Unde superius Dominus Ezechielem prophetam admonens, dicit: uaticinare, fili hominis, et dices ad spiritum: Hec dicit Dominus: A quatuor uentis ueni, spiritus; et insuffla super interfectos istos, et reuiuiscant. Et prophetaui sicut preceperat mihi Dominus, et ingressus est in ea spiritus, et uixerunt; steteruntque  super pedes suos. Inspirauit Deus in faciem primi hominis spiraculum uite, et factus est homo in animam uiuentem : inspirat etiam hodie in cordibus peccatorum quibus uult, et resuscitat eos atque reformat in spiritum uiuificantem.

Quid ad hec dicitis, o Seueriani heretici, quid respondetis, uel quid obiicitis? Nunquid iam omnium hominum generalem in nouissimo die futuram resurrectionem creditis; an adhuc de illa dubitatis? Sed si adhuc omnes homines resurrecturos esse non creditis, si aliquem  dubietatis scrupulum residet in mentibus uestris, si necdum supradictis auctoritatibus, quod ueraciter humanum genus resurrecturum, et de propriis actibus ante  tribunal Christi rationem redditurum sit non creditis: ad uestram mendacissimam perfidiam omnino conuincendam, et catholice fidei ueritatem magis magisque roborandam, alios iterum idoneos introducamus testes. Moneo igitur uos ut patienter audiatis Osee propheta Spiritu sancto edoctus quam euidenter per resurrectionem Domini nostri Iesu Christi olim celebratam, omnium hominum in finem mundi resurrectionem predicit futuram. Ait enim in persona gentilium prius idola colentium, postea uero mutuo sese ad fidem Christi prouocantium: uenite et reuertamur ad Dominum; quia ipse cepit et sanabit, uercutiet et curabit nos . Aptissime hec  prophetia gentilibus conuenit, qui longa diaboli seruitute idola adorando afflicti, tandem orto lumine ueritatis in aduentu Christi per fidem de infidelitatis tenebris surgunt, et alios ad bene operandum hortantur. Ac si apertius dicerent: uenite et reuertamur ad Dominum, a quo recesseramus peccando; quia ipse cepit, quando scilicet uerbum caro factum est, et habitauit in nobis ; et sanabit nos a uulneribus peccatorum, scilicet per penitentiam curabit. Sequitur: uiuificabit nos post duos dies; in die tertia suscitabit nos et uiuemus in conspectu eius. Ac si dicerent: Non solum curabit, sed etiam uiuificabit nos post duos dies, uidelicet quibus iacuit in sepulcro, et in die tertia resurgens a mortuis suscitabit nos secum. Et ita per penitentiam  a peccatis omnibus curati, per illius Euangelium in Dei Patris cognitione uiuificati, et cum eodem Iesu Christo a corporis et anime perpetua morte suscitati, tam in presenti quam in futuro uiuemus in conspectu eius, quo absente mortui iacebamus: eius magisterio instructi sciemus, quid cauere uel quid sequi debeamus, sequemurque illum uel nunc imitando, siue ad celos ascendendo, ut cognoscamus Dominum facie ad faciem sicuti est . Unde ipse Deus et homo iehsu Christus Deo Patri in Euangelio loquitur, dicens: Pater, hec est uita eterna, ut cognoscant te solum uerum Deum, et quem misisti Iesum Christum .

Forte queritis, o Seueriani heretici, qui generalem  omnium hominum resurrectionem negatis: qui sint isti tres dies quibus nos per Christi resurrectionem propheta curari, uiuificari, et a morte resuscitari asserit. Nos igitur uobis respondentes dicimus, primum diem esse humilem Christi aduentum; secundum quando in potestate et maiestate magna ad iudicium in gloria uenientem  ab hominibus uidebitur; tertium quando, peracto iudicio, ampliorem sue claritatis gloriam electis suis monstrabit. uel primus dies primum seculi tempus; secundus exstitit in aduentu Christi, quo uiuificamur per fidem, uel iam per spem consedemus cum Christo in celestibus; tertius dies resurrectionis in quo per Christum olim resuscitatum resurgemus.  Quod B. Paulus testatur, dicens: Unde etiam saluatorem exspectamus, de celis uidelicet, Dominum nostrum Iesum Christum, qui reformabit  corpus humilitatis nostre configuratum corpori claritatis sue .

Ecce quomodo testes ueritatis, quod omnes homines resurgere habeant, sibi concordant: ecce quam euidenter uos, o Seueriani heretici, qui generalem resurrectionem negatis, in uestra assertione mentitos esse comprobant. Ad ea que interrogo, o infelices heretici, uolo ut respondeatis mihi. Si enim, ut uos mentimini, a mortuis non resurgemus, quomodo resurrectionem Christi primitias habemus?  Si enim de illo ait Apostolus: Christus resurrexit a mortuis primitie dormientium quoniam quidem per hominem, scilicet per Adam, mors; et per hominem, id est per Christum, resurrectio mortuorum. Et sicut in Adam omnes moriuntur, ita et in Christo omnes uiuificabuntur . Si ergo, ut dictum est, a mortis somno non resurgemus, quomodo resurrectionem Dominicam primitias habemus? Ecce ueteris ac noui testamenti Patres uno sibi spiritu de carnis resurrectione conueniunt. Ecce quam perspicue uos assertores mendacii esse conuincunt. Ecce ipsa per se ueritas prius uoce docuit, quod de resurrectione carnis postmodum opere ostendit; et tamen uos de illa, o miseri, adhuc in uestra perfidia remanetis dubii. Credere itaque  indubitanter debetis Iesum Christum tertia die a mortuis resurrexisse, et in nouissimo die per illius resurrectionem omnes homines cum corporibus suis resurrecturos esse. Ipse quippe humani generis Redemptor mortem suscepit, ne mori timeremus. Ostendit in se resurrectionem, ut nos resurgere posse confidamus. Dum ergo die tertio resurrexit, quid in eius corpore, id est in Ecclesia sequatur, ostendit. Suo utique monstrauit exemplo, quod fidelibus suis promisit in premio; ut sicut ipsum resurrexisse fideles sui agnoscerent, ita in seipsis in fine mundi resurrectionis premia sperarent. Ecce nos per mortem carnis usque in finem mundi remanemus in puluerem; ille autem die tertia ab  ariditate mortis uiruit, et diuinitatis sue nobis potentiam ipsa innouatione carnis ostendit.

Ad conuincendam itaque obstinate mentis uestre duritiam, et catholice fidei ueritatem confirmandam, quam perspicue libri Numeri historia eiusdem Redemptoris nostri triduanam, et generalem omnium hominum futuram resurrectionem prefigurauerit, in medium proferamus. Ait ergo Dominus ad Moysen: Loquere ad filios Isrel, et accipe ab eis uirgas singulas per cognationes suas, a cunctis principibus tribuum, uirgas duodecim, et uniuscuiusque nomen superscribes uirge sue. Nomen autem Aaron erit in tribu Leui, et una uirga cunctas eorum familias continebit; ponesque eas in tabernaculo federis coram testimonio, ubi loquar ad te. Quem  ex his elegero, germinabit uirga eius; et cohibebo a me querimonias filiorum Isrel, quibus contra uos murmurant. Locutus est ergo Moyses ad filios Isrel: et dederunt ei omnes principes uirgas per singulas tribus, fueruntque uirge duodecim absque uirga Aaron. Quas cum posuisset Moyses coram Domino in tabernaculo testimonii: sequenti die regressus inuenit germinasse uirgam Aaron in domo Leui, et turgentibus gemmis eruperant flores, qui foliis dilatati in amygdalas deformati sunt. Protulit igitur Moyses omnes uirgas de conspectu Domini ad cunctos filios Isrel, uideruntque, et receperunt singuli uirgas suas. Dixitque  Dominus ad Moysen: Refer uirgam Aaron in tabernaculum testimonii, ut seruetur ibi in signum rebellium filiorum Isrel .

Notandum, quod predicte uirge idcirco in tabernaculo federis iussu Domini reponebantur, ut sacerdotium Aaron, qui de tribu Leui ortus fuerat, quod superbe a Core, Dathan et Abiron despiciebatur, supradicto miraculo a Domino approbari atque laudari manifeste a presentibus et futuris agnosceretur  . Cum ergo, ut dictum est, Aaron ministerium inuidiose despiceretur, ne digna tribus ad offerenda holaucausta crederetur, duodecim uirge iuxta duodecim tribus in tabernaculo reponi precipiuntur. Et ecce uirga Leui sequenti die uiruit, et quid uirtutis in munere Aaron haberet, ostendit.  Quo uidelicet signo quid aliud innuitur, nisi quod omnes qui usque ad finem mundi iacemus in mortem carnis, quasi uirge relique in ariditate remanemus? Sed cunctis uirgis in ariditate remanentibus uirga Leui ad florem rediit, quia corpus Domini Iesu Christi, ueri scilicet sacerdotis nostri, in mortis ariditate positum in florem uere resurrectionis erupit. Quo flore Aaron recte sacerdos esse cognoscitur, quia hac resurrectionis gloria Redemptor noster qui de tribu Iuda ac Leui ortus est, intercessor pro nobis apud Deum Patrem esse monstratur. Ecce ergo iam uirga Aaron post ariditatem floret, sed uirge duodecim tribuum in ariditate remanent; quia iam quidem corpus Domini  post mortem uiuit, sed nostra adhuc corpora usque in finem mundi a resurrectionis gloria differuntur. Quam dilationi  B. Iob diligenter considerans ait: Et in nouissimo die de terra surrecturus sum. Habemus ergo spem resurrectionis nostre considerata gloria capitis nostri.

Sed forte adhuc de generali resurrectione dubii remanentes nobis huiusmodi opponitis dicentes:  Quid mirum si Christus tertia die a mortuis resurrexit, qui non purus homo sed uerus Deus et uerus homo existens, mortem quam ex humanitate pertulit, ex diuinitate superauit? Nos uero qui puri homines sumus, a morte in fine mundi de puluere nullatenus resurgere poterimus. Ad hec nos, o Seueriani heretici, uobis respondentes dicimus,  quod tempore resurrectionis eiusdem Domini nostri Iesu Christi non tantum ipse qui uerus Deus et uerus homo est, a morte resurrexit, sed etiam multa sanctorum corpora qui dormierant, secum resurgere fecit , ut et in se nobis resurrectionis exemplum ostenderet; et de aliorum, qui nobis per puram humanitatem similes fuerunt, nos resurrectione roboraret; quatenus cum se homo desperaret percipere, quod in se ostenderat Deus homo; hoc in se fieri posse presumeret, quod in ipsis factum cognosceret, quos puros fuisse homines non dubitaret.

 Sed in uestra adhuc incredulitatis perfidia perseuerantes nobis hec obiicitis dicentes: Spiritus a carne resolutus, caro in putredinem uersa, putredo in puluerem redacta, puluis in elementis dispersus, ita ut humanis oculis iam uideri omnino non possit, in nouissimo die resurgere quomodo poterit? uel arida ossa carne et neruis spoliata, uestiri iterum carnibus, rursumque ad uitam uiridescere, quomodo poterunt? Ad hec nos respondentes uobis dicimus, quia si resurrectionis fidem ex obedientia non tenetis, certe hanc tenere ex ratione deberetis. Sed B. Gregorium in medium introducamus, et quid nobis ad supradictam oppositionem uestram respondendum sit, ab illo audiamus. Te ergo, o S. Gregori, obnixe rogamus, ut  doceas nos qualiter Seuerianis hereticis ad supradicta respondere debeamus. »Quid aliud, inquit,  respondere predicte oppositioni eorum debemus, nisi ut prius cogitent qualiter in hunc mundum uenerint, et tunc inuenient qualiter resurgant.« Tu ergo, o Seuere heretice, qui generalem omnium hominum resurrectionem negas, quid B. Gregorius tibi dicat moneo ut diligenter audias. »Certe, inquit, tu heretice, qui de resurrectione dubitas, aliquando in matris utero spuma sanguinis eras. Ibi quippe ex patris semine et matris sanguine paruulus ac liquidus globus eras. Dic ergo si nosti, qualiter ille humor seminis in ossibus duruit, qualiter in medullis liquidus remansit, qualiter in neruis solidatus est, qualiter in carnibus creuit, qualiter in cute extensus  est, qualiter in capillis atque in ungulis distinctus, ita ut capilli molliores carnibus, et ungues essent teneriores ossibus, carnibus duriores? Si igitur tot et tanta ex uno semine, et per species distincta sunt, et tamen in forma remanent coniuncta; quid mirum si omnipotens Deus corpus quod tam mirabiliter potuit creare, in illa etiam resurrectione de puluere possit resuscitare? Idcirco dicitur omnipotens, quia omnia quecunque uult facit : nam illius uoluntas omnipotentia est. Quomodo ergo, o heretice, humana ratione uis comprehendere qualiter de morte ad uitam redeas, qui quomodo in hunc mundum uenisti, ignoras? Da ergo Creatoris tui potentie, quod de temetipso  non uales comprehendere.

»Certe enim quia tu ex terra factus es, terra uero ex nichilo; tu ex nichilo creatus es. Ne ergo de carnis tue resurrectione desperes, perpende prudenter, quia minus est Deo reparare quod erat, quam fecisse quod non erat. Si non potes, o heretice, resurrectionis effectum comprehendere, perpende, quam multa sunt que non intelligis qualiter sint, et tamen illa esse non dubitas. Dic ergo si nosti, gyrum celi, terre cardines, aquarum abyssus, ubi finiuntur uel ubi suspensi sunt?« Unde ait B. Gregorius: »Scimus quia quod ex nichilo factum est, pendet in nichilo.« Item ipse: »Sed si  est aliquid quod dicitur nichilum, iam nichilum non est. Si autem nichil est, nichilum nusquam mundi moles dependet, nec est ubi sit, quod creatum est ut sit. Quomodo ergo nusquam est, quod nouimus quia est. Sed hec fortasse, o heretice, ad te multa sunt et ad intelligendum difficilia.

»Ad temetipsum ergo reuertere et qualiter creatus sis, si potes diligenter perpende. Certe ex spiritu es creatus et limo: uno inuisibili, et altero uisibili; uno sensibili et altero insensibili. Quomodo ergo in te permisci potuerunt spiritus et limus, atque ex diuerso fieri res non diuersa, ita ut in tanta conuenientia spiritus et limus miscerentur, ut cum caro atteritur, spiritus marceat; et cum spiritus affligitur, caro contabescat? Sed fortasse, o  heretice, necdum preuales temetipsum discutere. Perpende rogo, quomodo rubus comburi uidebatur, et tamen ignis eum non tangebat ; quomodo mare Rubrum uirga diuisum est ; quomodo petre duritia percussione uirge undas emanauit ; quomodo Aaron uirga sicca floruit ; quomodo Danieli intra lacum leonum posito Habacuc propheta, ianuis clausis, prandium inferre potuit ; quomodo ex genere Aaron uirgo Maria ueniens, sine uirili amplexu concepit, quomodo et in partu uirgo permansit : quomodo quatriduanus mortuus iussione Dei et hominis Iesu Christi suscitatus, ligatis manibus ac pedibus de sepulcro exiit, quem postmodum solui Dominus per discipulos iussit  ; quomodo idem Redemptor noster in uera carne atque ossibus resurgens, clausis ostiis, ad discipulos intrauit . Ecce hec supradicta inuestigare non uales, o heretice, et tamen credis ita esse. Cur ergo de resurrectionis gloria disputando et discutiendo dubitas, qui tam multa mysteria sine discussione credis?«

Sed de resurrectione adhuc dubitantes iterum nos interrogatis, o Seueriani heretici, dicentes: Hominem lupus comedit, lupum leo deuorauit, leo moriens in puluerem rediit. Cum ergo puluis ille suscitatus fuerit, quomodo caro hominis a lupi et leonis carne diuidi poterit? Sed ad hec breuiter respondemus, quod facile est Deo in die resurectionis  a carnibus leonis et lupi carnem hominis distinguere, qui carnem hominis ex nichilo potuit creare. Quid mirum si omnipotens Deus in illa resurrectione mortuorum carnem hominis separare a carnibus bestiarum poterit, ut unus idemque puluis non resurgat, in quantum puluis lupi et leonis est, et tamen resurgat in quantum puluis est hominis?

Quid ad hec dicitis, o Seueriani heretici, quid obiicitis uel quid respondetis? Hec est uestra responsio o heretici: quod ualde miramini qualiter caro hominis comesta a bestiis possit resurgere ex terre puluere. Sed nos econtra uobis respondemus  quod nullatenus debetis mirari, nec de Dei omnipotentia dubitare, sed firmiter credere quod omnia possit quecunque uult facere. Sic enim de illo Psalmistam nouimus dixisse: Omnia quecunque uoluit Dominus fecit in celo et in terra, in mari et in omnibus abyssis .

Ut ergo non dubitetis uera esse que dicimus, ex libri Genesis historia probare uolumus. Ait itaque Dominus Ne et filiis eius inter cetera post diluuium: Sanguinem animarum uestrarum requiram de manu bestiarum cunctarum . Cum igitur Deus omnipotens hec dicebat, quid aliud quam omnium hominum futuram resurrectionem preostendebat? Sanguis in hoc loco pro humana carne ponitur, ac si omnipotens Deus generalem omnium  hominum resurrectionem apertius ostenderet dicens: Quamuis humana caro a bestiis deuorata sit, ego tamen qui omnia quecunque uolo facio, puluerem humani corporis a puluere bestiarum, a quibus comestum fuerit, in nouissimo die segregabo, et de morte resuscitabo  . Miramini igitur, si potestis, o heretici, altitudinem et amplitudinem celi, molem terre, abyssum aquarum, et omnia que in mundo sunt, ipsos quoque angelos a Deo ex nichilo creatos. Ut enim iam supra diximus, minus ualde est aliquid ex aliquo facere, quam omnia ex nichilo fecisse. An ignoratis, o insipientes heretici, quod ipsa nobis elementa ipseque rerum species resurrectionis imaginem predicant? Sol enim quotidie nostris oculis quasi moritur, et quotidie resurgit. Luna etiam dum triginta dierum  spatio crescit et deficit, et iterum lumen pristinum recipit, quasi post mortem resurgit. Stelle matutinis horis nobis occidunt, uesperi resurgunt. Arbusta estiuis temporibus plena foliis, fructibusque uidemus, que hiemali tempore nuda foliis, floribus ac fructibus, et quasi arida remanent; sed uernali sole redeunte, cum a radice surrexerit humor, suo iterum decore uestiuntur.

Cur ergo de resurrectione hominum, o Seueriani heretici, dubitatis, quod frequenter in lignis fieri uidetis? Parua etiam semina ingentium arborum conspicite, et in eis si potestis, diuinam operationem solerter considerate. Dicite si nostis, ubi in eis lateat tanta moles roboris, tanta diuersitas  ramorum, tanta multitudo et uiriditas foliorum, tanta species diuersorum florum, tanta ubertas, sapor atque odor fructuum? Numquidnam semina arborum odorem uel saporem habent, quem ipse post arbores in suis fructibus proferunt? Si ergo ex semine arboris, quod uideri non potest, produci potest; cur de puluere carnis humane diffiditis, quia ex eo reparari forma ualeat quod non uidetur?

Audite itaque, o Seueriani heretici, audite que ad uestram correctionem, et catholice fidei corroborationem  B. Gregorius dicat. Quamuis, inquit  , o heretice, supradicta credas, tamen si resurrectionem negas, omnia sine causa credis; quia in hoc angelorum spectaculo uideris quidem uelociter currere, sed postquam cursum uite peregeris, ne brauium eterne remunerationis percipias, aduersaueris. Unde per Paulum dicitur: Sic currite ut comprehendatis. . Qui rursus ait: Si in hac uita tantum in Christo sperantes sumus, miserabiliores sumus omnibus hominibus . Diuine igitur uirtutis mysteria que comprehendi non possunt, non intellectu humano discutienda sunt, sed fide ueneranda. Sciendum itaque nobis est, quia quidquid ratione hominis comprehendi potest, mirum esse iam non potest; sed sola est in miraculis ratio potentia  facientis.

Quia uos, o Seueriani heretici, fidelibus populis consociari desidero, idcirco ad uos toties reuertor colloquendo, et ad fidem catholicam suscipiendam fideliter exhortando. Tot itaque ueteris et Noui Testamenti auctoritatibus conuicti, tot sanctarum Scripturarum testimoniis superati, obstinate mentis uestre perfidia iam deposita Patrem et Filium et Spiritum sanctum unum et uerum Deum esse, baptismum ab eodem Iesu Christo Dei et uirginis Filio in remissionem peccatorum institutum fuisse, et omnes homines cum corporibus suis in nouissimo die resurrecturos esse, fideliter firmiterque credite. Preterea heretice prauitatis lepram ueris catholice Ecclesie sacerdotibus ostendite, eorumque  iudicio sanitatis colorem, scilicet ecclesiastice religionis doctrinam, deuota mente suscipite, ut cum eiusdem sancte Ecclesie filiis ad eterne felicitatis gaudia possitis pertingere. Amen.



§ XXXIII.---

Hierachite solum monachos recipientes, coniugia respuentes, nec regna celorum paruulos habere credentes conuincuntur. Dei testimonio coniugia licita ostenduntur in utroque testamento. Tatiani heretici nuptias detestantur; Christi testimonio repudiantur.

Quid etiam Hispaniarum doctor Isidorus de Heraclitis hereticis, qui lepram in corpore habent, scilicet sancte Ecclesie catholice, que corpus Christi est, detrahunt, ad eruditionem nostram dicat, omnes simul audiamus. »Heraclite  , inquit  , ab Heracleo auctore exorti, monachos  tantum recipiunt, coniugia respuunt, regna celorum paruulos habere non credunt.« Reuera et uos, o Heraclite heretici, a ueritatis tramite nimium deuiatis, qui legitima coniugia que Deus coniunxit, separare presumitis; et paruulos qui per baptismum ab originali peccato sunt mundati, ad celeste regnum peruenire posse diffiditis. In hoc ergo quod nuptias respuitis, uos ipsos hereticos constituitis, et omnibus ecclesiasticis doctoribus iniuriam infertis, imo omni Ecclesie detrahitis. Ad uestram itaque hereticam prauitatem omnino destruendam, et  catholice Ecclesie ueritatem corroborandam; quando, ubi, et a quibus nuptie primum institute fuerint, uideamus.

 Cum ergo alia sacramenta post peccatum et propter peccatum exordium sumpserint, nuptiarum sacramentum etiam ante peccatum legitur a Domino institutum, non tantum ad remedium sed ad officium. Refert enim Genesis historia in Adam misso sopore, atque una de costis eius sumpta, et exinde muliere formata, uirum in spiritu intelligentem, ad quem usum mulier facta esset, post dormitionem prophetice dixisse: Hoc nunc os ex ossibus meis, et caro de carne mea . Et adiecit: Propter hoc, inquit, relinquet homo patrem et matrem, et adherebit uxori sue; et erunt duo in carne una 

 Notandum, quod coniugii institutio duplex est: una uidelicet ante peccatum ad officium facta est in paradiso, ut esset torus immaculatus et nuptie honorabiles , ex quibus sine ardore conciperent, et sine dolore parerent; altera uero post peccatum ad remedium facta extra paradisum propter illicitum motum deuitandum. Prima scilicet institutio facta est ut natura multiplicaretur; secunda ut natura exciperetur et uitium cohiberetur. Nam et ante peccatum Ade et uxori eius dixit Deus: Crescite et multiplicamini et replete terram ; et post peccatum omnibus pene hominibus per diluuium consumptis, hoc ipsum dixit Ne et filiis eius. Quod uero ante peccatum institutum  fuerit coniugium ad officium, post peccatum uero ad remedium concessum, B. Augustinus testatur, dicens: »Quod sanis est ad officium, egrotis ad remedium. Infirmitas enim incontinentie, que est in carne per peccatum mortua, ne cadat in ruinam flagitiorum, excipitur honestate nuptiarum. Si non peccassent primi homines, sine carnis incentiuo ac feruore libidinis ipsi eorumque successores conuenirent: Et sicut remunerabile est aliquod bonum opus, ut ait B. Augustinus, sic eorum coitus esset bonus, et remunerabilis. Quia uero propter peccatum lethalis concupiscentie lex membris nostris inhesit, sine qua non fit carnalis commistio; reprehensibilis est et malus coitus, nisi excusetur per bona coniugii.«

 Cum ergo coniugium ante peccatum ad officium, post peccatum uero ad remedium constet a Domino esse constitutum, o Heraclite heretici, uos qui illud uituperando respuistis, a catholice Ecclesie regula nimium deuiatis, ac per hoc heretice prauitatis maculam uobis ipsis contrahitis. Coniugium itaque ante diluuium et post diluuium a Domino institutum fuisse, et non damnandum uel respuendum, ut uos asseritis, sed bonum et honorabile esse, Dei et hominis Iesu Christi testimonio uolumus probare. Ait ergo ipse Dei et uirginis Filius Phariseis interrogantibus, utrum liceret homini uxorem suam dimittere quacunque ex causa: Non legistis quia  qui fuit ab initio, masculum et feminam fecit eos? Et dixit: Propter hoc dimittet homo patrem suum et matrem, et adherebit uxori sue; et erunt duo in carne una. Itaque iam non sunt duo, sed una caro. Quod ergo Deus coniunxit, homo non separet . Per hoc igitur quod ait: Qui fecit ab initio, masculum et feminam fecit eos, ueteris Testamenti auctoritatem introducit.

Sed notandum, quia non ait, masculum et feminas; sed masculum et feminam fecit eos; scilicet ut ostenderet unum coniugium esse licitum secularibus hominibus, non plura coniugia simul. Propter hoc, inquit, dimittet homo patrem suum et matrem, et adherebit, non uxoribus, sed uni uxori sue; et erunt, non tres in carnali copula, sed duo in carne  una. Itaque iam non sunt duo, sed una caro; quia uidelicet unum facit carnalis coniunctio. Quod ergo Deus ab initio coniunxit faciendo unam carnem, homo non separet, coniugalem disiungendo honestatem. Quia igitur ab initio seculi Deus nuptias instituit et laudauit, ac deinceps ne ab homine separarentur, per dilectissimum Filium suum interdixit, aperte uestram superstitiosam atque damnabilem sectam, qui illos detestando respuitis, omnino frustrauit.

Fuerunt  preterea alii heretici nuptias detestantes, qui Tatiani appellati sunt. Hi nuptias omnino damnant ac pares fornicationibus aliisque corruptionibus eas faciunt, nec in suorum numero utentem coniugio masculum uel feminam recipiunt.  Hi etiam qui nuptias quas Deus instituit condemnant, sanctam Ecclesiam, que corpus Christi est, uituperant; ideoque in corpore quasi lepram gestant. Nam et sancta Ecclesia tanto eos quasi leprosos a se longius repellit, quanto illos a recte uiuendi doctrina longius recedere cognoscit. Quod autem res bona sit coniugium, o heretici, non solum ex eo probatur, quod Dominus legitur coniugium instituisse inter primos parentes; sed etiam ex hoc quod in Cana  Galilee nuptiis interfuit Christus, easque miraculo commendauit aqua in uinum conuersa. Ipse etiam postea uirum uxorem dimittere prohibuit, nisi causa fornicationis . Apostolus etiam ait: uirgo non  peccat, si nubat . Constat igitur rem bonam esse matrimonium, alioquin non esset sacramentum. Sacramentum enim sacrum signum est. Sacramentum ergo inter coniugatos ideo dictum est, quia sicut Ecclesia non potest diuidi a Christo, ita nec uxor a uiro. Cum igitur coniugium sacramentum sit, et sacrum signum est sacre rei, scilicet coniunctionis Christi et Ecclesie, sicut ait Apostolus: Scriptum est, inquit, relinquet homo patrem et matrem et adherebit uxori sue, et erunt duo in carne una. Hoc autem, ait, magnum sacramentum est; ego autem dico in Christo et in Ecclesia . Ut enim inter coniugatos coniunctio  est secundum consensum animorum et secundum permistionem corporum, sic Ecclesia Christo copulatur uoluntate et natura, quia idem uult cum eo, et ipse formam assumpsit de natura hominis. Copulata est ergo sponsa sponso spiritaliter et corporaliter, id est caritate ac nature conformitate. Huius ergo utriusque copule futura est coniunctio.

Unde sponsa, id est sancta Ecclesia, in Cantico spiritalis amoris eidem Iesu Christo celesti sponso figurate loquitur, dicens: ueni, dilecte mi, egrediamur in agrum, commoremur in uillis: mane surgamus ad uineas, uideamus si floruit uinea, si flores fructus parturiunt, si floruerunt mala punica  . Ager quippe, teste ueritate, est hic mundus. In agrum ergo cum sponsa sponsus egressus est,  quando uerbum Dei Patris carne suscepta in thalamo uirginis mundo monstratum est. Sancta quippe Ecclesia in filiis suis fide Christo iungitur, spe suspenditur, caritate conglutinatur. In uillis etiam cum sponsa sponsus commoratur, quando gentes per fidem uisitat, eamque deuote suscipientibus donat. Mane ad uineas surgit; quia post resurrectionem suam in Dei Patris gloria sedens, Ecclesias quas patiendo et predicando construxit, etiam hodie misericorditer uisitat et potenter defendit. Si floruit uinea conspicit, quia omnem profectum Ecclesie districto examine perpendit. uidet si flores fructus parturiunt; quia diligenter prospicit, ad quem profectum teneri quippe et imperfecti excrescunt. uidet etiam si floruerunt  mala punica; quia perfectos quosque respicit, et quid in proximis utilitatis habeant, quasi in floribus fructum arborum cognoscit. De quibus bene subditur: Ibi dabo tibi ubera mea. In malis punicis dat sponso sponsa ubera; quia in uiris perfectis uiuit caritas gemina, ex qua dum infirma membra in Ecclesia nutriunt, quasi Christum lactant. Consensus ergo coniugii, ut supradictum est, copulam spiritalem Christi et Ecclesie, que fit per caritatem, significat; coniunctio uero sexuum illum significat que fit per nature conformitatem.

Forte queritis, o Heraclite heretici, utrum illa mulier pertineat ad matrimonium, que non est experta carnali copula. Sed ad hec B. Augustinus,  hereticorum scilicet malleus fortissimus, uobis respondeat. Ait enim: »Non dubium est illam mulierem non pertinere ad matrimonium, cum qua docetur non fuisse coniunctio sexus. Item Leo papa: Cum societas nuptiarum ita a principio sit instituta, ut preter commistionem sexuum non habeat in se Christi et Ecclesie sacramentum, non dubium est illam mulierem non pertinere ad matrimonium, in qua docetur non fuisse nuptiale mysterium. Item B. Augustinus: Non est perfectum coniugium sine commistione sexuum. Hec supradicta, ut ait Magister Petrus in Sententiis, si  secundum uerborum superficiem quis acceperit, inducetur in tantum errorem, ut dicat, sine carnali copula non posse pertrahi matrimonium, et inter beatissimam uirginem Mariam et Ioseph non fuisse coniugium, uel non fuisse perfectum, quod nefas est sentire. Tanto enim sanctius atque perfectius fuit, quanto a carnali opere immunius exstitit. Superius ergo posita ea ratione intelligenda sunt, non ut illa mulier non pertineat ad matrimonium, cum qua non est permistio sexuum, sed non pertinet ad illud matrimonium quod expressam et plenam teneat figuram coniunctionis Christi et Ecclesie. Significat enim unionem illam Christi et Ecclesie, ut ait Magister Petrus, que est in caritate, sed non illam que est in nature conformitate. Est ergo et in illo matrimonio  typus coniunctionis Christi et Ecclesie, sed illius tantum qua Ecclesia Christo caritate unitur; non illius qua per susceptionem carnis capiti membra iunguntur. Non ideo tamen hoc coniugium minus sanctum est; quia, ut ait B. Augustinus in libro De Bono coniugii, plus ualet sanctitas sacramenti, quam fecunditas uentris. Est etiam coniugium signum spiritalis coniunctionis et dilectionis animorum, qua inter se coniuges uniri debent. Est itaque coniugium, o Heraclite heretici, ab initio mundi a Deo institutum, et a Iesu Christo Filio eius tempore sui aduentus laudatum et confirmatum, a sanctis Ecclesie doctoribus studiose predicatum, et secularibus hominibus in magna ueneratione traditum. Quia igitur illud superba mente respuitis,  et pro magno scelere habetis, a societate fidelium Christianorum uos ipsos alienos exhibetis. Satis quippe esset congruum ac uestre saluti necessarium, ut bona coniugii deuota mente suscipientes catholice Ecclesie uenerabilibus sacramentis uos ipsos fideliter subiiceretis.

Sed ad hec respondentes, o heretici, nos interrogatis dicentes: Que sunt bona coniugii? Si ergo ea scire uultis, B. Augustinus accedat, et de his uobis satisfaciat. Ait enim  : Nuptiale bonum tripartitum est, scilicet fides, proles, sacramentum. In fide attenditur, ne post uinculum coniugale cum alio uel cum alia ceatur; in prole, ut amanter suscipiatur, religiose educetur; in sacramento  uero, ut coniugium non separetur, et dimissus uel dimissa nec causa prolis alteri coniugatur.

Separatio autem gemina est, corporalis scilicet et sacramentalis. Corporaliter possunt separari, scilicet causa fornicationis, uel ex communi consensu causa religionis; siue ad tempus, siue usque in finem. Sacramentaliter uero separari nequeunt dum uiuunt, si legitime persone sunt. Manet enim uinculum coniugale inter eos etiamsi aliis adheserint, a se discedentes. Unde ait B. Augustinus in libro De bono coniugali  : »Usque adeo manet inter uiuentes semel unita uita nuptiarum, ut potius  sint inter se coniuges etiam separati, quam cum aliis quibus adheserint.« Item in eodem: »Manet inter uiuentes quoddam coniugale uinculum, quod nec separatio, nec cum altero copulatio possit auferre; sicut apostata anima uelut de Christi coniugio recedens, etiam fide perdita sacramentum fidei non amittit, quod lauacro regenerationis accepit. Redderetur enim redeunti, si amisisset abscedens. Habet autem hoc, qui recedit, ad cumulum supplicii, non ad meritum premii.«

Deest enim fides, ubi uir cum alia, uel mulier cum alio coit; uinculum uero coniugii manet. Hoc enim bonum, scilicet fidei, ita coniugio adheret, ut ex ea, si adsit, amplius coniugium commendetur; si non adsit, non tamen annichiletur. Mulier  que adultera est, non ideo coniux non est: imo si coniux non esset, adultera non foret. Quod cum fit, culpa committitur, sacramentum uero non cassatur.

Quid uobis uidetur, o Heraclite heretici? Quid de bono coniugii mente tractatis, uel quid de illo tenere disponitis? Nunquid coniugium quod a Deo institutum fuisse nostis, et tot donis ditatum esse uidetis, nobiscum illud iam laudatis, et pro bono habetis, an adhuc in uestra perfidia permanentes solito more superba mente uituperando respuistis? Coniugale utique decus quod Deus in prima creatione instituit et catholice Ecclesie doctor Paulus sine peccato esse asseruit; uos non debetis damnare,  sed libenti animo suscipere. Sic enim ipse B. Apostolus ait: Si nupserit uirgo non peccabit . Credimus etiam quod si absque peccato non posset fieri concubitus coniugalis, non precepisset Dominus post diluuium eos copulari; dicens: Crescite et multiplicamini , cum iam sine carnalis copule concupiscentia non possent commisceri. Concubitus enim necessarius causa generandi, inculpabilis, et solus ipse nuptialis est. Ille uero qui ultra necessitatem progreditur, non rationi sed libidini obsequitur. Decus itaque coniugale est castitas, procreandi, et reddendi carnalis debiti fides. Hoc est opus nuptiarum quod ab omni peccato defendit Apostolus, dicens: Non peccat uirgo si nupserit.

 Forte in uestra adhuc perfidia perseuerantes, o Heraclite heretici, huiusmodi nobis opponitis, dicentes: »Quomodo bonum potest esse coniugium, cum ipsi coniuges per singulas noctes delectatione coniugali coitu polluantur, et tamen Ecclesiam sanctam non lotis corporibus assidue irreuerenter ingrediuntur?« Qui ergo hoc dicitis, o heretici, quid Magister Petrus in Sententiarum libro uobis respondeat, moneo ut diligenter audiatis. »Qui non  gratia protis, inquit, conueniunt, quorum uoluptas non est sine peccato, et uix aliqui reperiri possint adhuc amplexus carnales excipientes  , qui non interdum conueniant preter intentionem procreande prolis; hoc quotiescunque fit, ab ingressu Ecclesie abstinendum est.« Quod etiam B. Gregorius testatur, dicens: »Si quis sua coniuge non cupidine uoluptatis raptus, sed tantum creandorum liberorum gratia utitur; iste profecto siue de ingressu Ecclesie seu de sumendo corporis Dominici mysterio, suo est iudicio relinquendus, quia prohiberi a nobis non debet accipere, qui in igne positus nescit ardere. Cum uero, ut ait Gregorius, non amor procreande sobolis, sed uoluptas dominatur in opere commistionis; habeant coniuges  etiam de commistione sua quod defleant, eleemosynas faciant, et ab ingressu Ecclesie sese temperare studeant. Tunc autem uir qui post admistionem coniugis lotus aqua fuerit, etiam sacram communionem potest accipere  .« Romanorum tamen semper ab antiquioribus usus fuit, post admistionem proprie coniugis, ut ait B. Gregorius, etiam purificationem balnei querere, et ab ingressu ecclesie paululum temperare.

 Sciendum est etiam quia, cum in omnibus aliis uir presit mulieri ut caput corpori  [I Cor. XI]; in soluende tamen carnis debito pares sunt. Ideo Apostolus utrique precepit in hac causa inuicem subiici, dicens: uir  debitum reddat uxori: similiter et uxor uiro; quia mulier non habet potestatem sui corporis, sed uir. Similiter et uir non habet potestatem sui corporis, sed mulier ; quia nec mulier ad alium uirum, nec uir ad aliam mulierem accedendi potestatem habent sui corporis. Reddere enim debitum coniugale nullius est criminis; exigere autem ultra generandi necessitatem, culpe est uenialis; fornicari uel mecari puniendi est criminis.

Quod uero sine consensu uxoris continere non ualeat uir sequentibus probatur testimoniis. Ait enim B. Augustinus super Psalmos: »Si dicat uir: Continere iam uolo; nolo autem dicat uxor; non potest uir continere. Quod enim tu uis, o homo, illa non uult. Nunquid per continentiam tuam illa  debet fieri fornicaria? Si alii nupserit, te uiuente, adultera erit. Non uult tali lucro Deus tale damnum compensari. Redde debitum: et si non exigis, redde. Pro sanctificatione perfecta tibi Deus computabit, si non quod tibi debetur exigis, sed quod debes uxori reddis.« Item B. Augustinus  secundum uerba apostolica ad Ediciam: »Etiam, inquit, si tuus uir continere uoluisset, et tu noluisses; tibi debitum reddere cogeretur: et illi Deus  imputaret continentiam, si non sue sed tue condescenderet infirmitati, ne in adulterium caderes.«

Sciendum preterea, quod licet debitum poscenti sit semper soluendum, non licet tamen quolibet die poscere. Unde ait B. Augustinus in libro Questionum ueteris et Noui Testamenti: »Christiano cum uxore sua aliquando licet conuenire, aliquando non. Propter processionis enim dies et ieiuniorum aliquando conuenire non licet; quia etiam a licitis abstinendum est ut facilius impetrari possit quod postulatur.« Item: »Quoties enim uel dies Natiuitatis uel relique festiuitates aduenerint non solum a concubinarum consortio, sed etiam a propriis uxoribus abstinendum est.« Item Ambrosius: »Si causa procreandorum filiorum ducitur uxor, non multum  tempus uidetur concessum ad ipsum usum; quia et dies festi, processionis, et ipsa ratio conceptus et partus iuxta legem cessare usum carnis his debere temporibus demonstrant.«

Forte queritis, o Heraclite  heretici, utrum nos, quia nuptias laudamus, uirginitati eas preponamus? Sed ad hec respondentes dicimus, »quod coniugatorum torus honorabilis est, et immaculatum cubile, ut ait B. Isidorus in libro  De generibus officiorum, et sine fructu non est: et quod laudatur in uirginitate, coniugii est, scilicet quelibet uirgo filia coniugii est. Sed quamuis ita sit, tamen non eas bono uirginali uel continentie siue etiam uiduali cequamus. Coniugia autem tantum  per se bona sunt; per ea uero que circa illa sunt, mala sunt. Per id namque mala sunt quod dicit Apostolus: Qui autem cum uxore est, cogitat que sunt mundi, quomodo placeat uxori, et diuisus est.  Qui uero sine uxore est, cogitat que sunt Dei, quomodo placeat Deo .« Unde ait B. Isidorus in secundo libro Sententiarum : »Coniugia et potestates per se quidem bona sunt; per ea uero que circa illa sunt, mala existunt. Potestates ergo quamuis bone sint, tamen per elationem, per pauperum oppressionem, per iustitie quoque preuaricationem male sunt. Nocent igitur nuptie, nocent et potestates, sed per id quod eis iuxtaponitur, non per se: exemplo itineris recti, iuxta quod spine nascuntur, que surgentes e latere  nocent eis, qui recto itinere gradiuntur.«

Quod etiam coniugale decus sit bonum, sed tamen optimo uirginitatis dono non sit cequandum, Magister Petrus in Sententiis ostendit, dicens: Indulgentia  diuersis modis accipitur; scilicet pro concessione, pro remissione, et pro permissione. Permissio in nouo testamento de minoribus bonis et minoribus malis fit. De minoribus bonis est coniugium, quod non meretur palmam, sed tamen  est in remedium. De minoribus malis, id est de uenialibus est coitus qui non causa procreandorum filiorum, sed incontinentie causa fit. »Illud, id est coniugium indulgetur, id est conceditur; istud uero id est coitus talis permittitur, id est toleratur, ita quod non prohibetur.« Non enim bonum coniugii uirginitati prefertur, quia coniugium in remedium conceditur, uirginitas uero gloria et honore excellenter coronabitur.

Quamuis ergo coniugium sit bonum, et a Deo in primis hominibus constitutum, et a Iesu Christo Dei et uirginis Filio laudatum et confirmatum; bonum tamen uirginitatis prelatum esse coniugio non dubitamus. Illud quippe est bonum, hoc optimum. Coniugium est concessum, uirginitas tantum  admonita, non iussa; sed ideo admonita quia est nimis excelsa. De qua Hispaniarum doctor Isidorus in secundo Sententiarum libro sic loquitur, dicens, cap. 40: »Geminum est donum uirginitatis; quia et in hoc seculo sollicitudinem temporalium rerum amittit, et in futuro eternum castitatis premium acquirit. uirgines feliciores esse in uita eterna, Isaias propheta testatur, dicens: Hec dicit Dominus eunuchis : dabo eis in domo mea et in muris meis locum et nomen melius a filiis et filiabus. Nomen sempiternum dabo eis, quod non peribit . Nec dubium quod qui casti perseuerant  et uirgines, angelis Dei efficiuntur equales. Amanda est ergo pulchritudo castitatis, cuius degustata delectatio suauitatis dulcior inuenitur, quam carnis. Castitas enim fructus suauitatis et pulchritudo inuiolata sanctorum est. Castitas securitas est mentis et sanitas corporis. Unde et aliquos gentilium gymnicos, id est philosophos perpetuam ueneris abstinentiam exercuisse  , ne uirtutem libidine frangerent. Luxoriosa namque uita cito debilitat, fractamque celeriter ad senectutem perducit. Omne peccatum per penitentiam recipit uulneris sanitatem. uirginitas autem si labatur, nullatenus reparabitur. Nam quamuis penitudo uenie fructum percipiat, incorruptionem tamen pristinam nullatenus recipiet.

 »Sciendum preterea quod uirgo carne et non mente, ut ait B. Isidorus, nullum habet premium in repromissione. Unde et insipientibus uirginibus Saluator ad iudicium ueniens dicturus est: Amen dico uobis, nescio uos . Ubi enim iudicans mentem corruptam inuenerit, carnis procul dubio incorruptionem damnabit. Nihil ergo prodest incorruptio carnis, ubi non est integritas mentis; nichilque ualet mundum esse in corpore, qui pollutus est  in mente. Multi sunt reproborum qui carnalis corruptele contagium nesciunt, qui sicut infecundi sunt corpore, ita steriles manent et mente operis boni fecunditate; qui recte de uirginitate gauderent, si aliis prauis operibus non inseruirent. Qui se continentem profitetur, et ab illis terrenis desideriis non subtrahitur; quamuis hunc luxuria carnis non polluat, diuersa tamen mundane conuersationis operatio maculat. uirgines etiam de suis meritis gloriantes hypocritis comparantur, qui gloriam boni operis foris appetunt, quam intra conscientiam humiles habere debuerunt. Tales igitur ad promissa celestia non perueniunt, quia ipsi sibi uirginitatis premium auferunt. Hoc est enim in Euangelio non habere uirgines in uasis oleum ,  id est non seruare intra conscientiam boni operis testimonium, sed in facie gloriari apud homines, non in corde apud Deum.«

ueteris itaque et Noui Testamenti auctoritates, o Heraclite heretici, honestatem coniugii laudant, et uos qui illud respuitis, in uestra mendaci assertione omnino condemnant. Sanctorum ueteris et noui testamenti Patrum dictis fides catholica roboratur, et uestra mendacissima secta ex toto frustratur. Dum igitur coniugale decus uituperatis, ecclesiastice religioni detrahitis, et catholice fidei normam a Iesu Christo Deo et homine firmiter salubriterque institutam immutare tentatis; omnino eterne damnationis uos ipsos reos exhibetis.

 In uestra adhuc malitia perseuerantes, o heretici, subsequenter asseritis, paruulos quamuis per aquam et Spiritum sanctum ab originali peccato purgatos, regnum tamen celeste ingredi non posse. Ad hec nos, o heretici, uobis e diuerso respondemus, quod si paruuli ex hac presenti uita necdum ex aqua et Spiritu sancto renati migrauerint, celeste regnum nequaquam ingredi poterunt. Quod B. Isidorus in primo Sententiarum libro testatur, dicens, cap. XXII: »Pro solo reatu originali luent penas in inferno nuper nati infantuli, si per lauacrum regenerationis non fuerint renouati.« Si ergo priusquam renascantur, ut dictum est, ab hac uita transierint, procul dubio a regno Christi alieni erunt, ipso testante, qui ait: Nisi quis renatus fuerit ex  aqua et Spiritu sancto, non potest uidere regnum Dei . Proinde ipsi paruuli qui adhuc loqui uel credere nesciunt, aliis fidem pro eis profitentibus, baptizantur, ne forte sine baptismo moriantur et pereant.

Quod ergo paruulis imo et iuuenibus et senibus in baptismo peccata remittantur sapiens Augustinus in Enchiridio testatur, dicens, cap. XLIII: »A paruulo, inquit, recens nato usque ad decrepitum senem sicut nullus prohibetur a baptismo, ita nullus est qui non moriatur peccato  .« Quod etiam paruuli fidelium numero associentur, ipse asserit huiusmodi inter cetera loquens ad Petrum: »Firmissime  tene quia sicut paruuli, qui sine baptismo moriuntur numero infidelium ascribuntur, ita qui baptizantur fideles uocantur;« scilicet quia a fidelium consortio non separantur, cum Ecclesia pro fidelibus defunctis orat. »Fideles, inquit, sunt non propter uirtutem sed propter fidei sacramentum.« Quod ipse ad Bonifacium loquens, huiusmodi exponit, dicens: »Paruulum et si nondum fides illa que in credentium uoluntate consistit, iam tamen ipsius fidei sacramentum, id est baptismus fidelem facit. Sicut respondetur credere, ita etiam fidelis uocatur: non rem ipsam mente annuendo, sed ipsius rei sacramentum percipiendo.« Aperte igitur uera ratio, o Heraclite heretici, paruulos per baptismum ab originali peccato mundatos celeste  regnum ingredi posse declarat, uosque in uestra assertione qui hoc negatis mentitos esse demonstrat.

Ad catholicam etiam fidem magis magisque roborandam, et uestram mendacissimam sectam omnino destruendam, quid Deus et homo iehsu Christus de paruulis dicat omnes in commune audiamus: Sinite paruulos uenire ad me; talium est enim regnum celorum . Cuius dignitatis uel potestatis est iste qui hoc dicit? Iste quippe est rex regum et Dominus dominantium, qui suo pretiosissimo sanguine redemit genus humanum, et per quem omnes electi perueniunt ad celeste regnum. Idcirco de sinu Patris iste descendit, ut electos suos de antiqui hostis manu redimeret; ad hoc ascendit  ut eos in celum secum subleuaret, eisque iuxta singulorum merita mansiones prepararet. In ipso condita sunt omnia in celo, in mari, et in terra ; iste est uia, ueritas et uita  qua inoffenso pede omnes sancti gradiuntur et pertingunt ad paradisi gaudia. Per hunc sancte Ecclesie summum pontificem Deus Pater omnia creauit, gubernat et regit; sine isto aliquis nichil boni agere poterit, nec ad uidendam eiusdem Dei Patris claritatem ascendere ualebit. Huic Deus Pater omne iudicium commisit, iste in nouissimo die unicuique iuxta opera sua siue premium siue penam dabit. Iste ergo talis ac tantus omnipotens et immensus qui utique iudex est uiuorum et mortuorum, et cum eodem Patre et Spiritu sancto rex omnium  seculorum, discipulis suis ait: Sinite paruulos uenire ad me, et ne prohibueritis eos: talium est enim regnum celorum . In hoc ergo quod ait: Sinite paruulos uenire ad me, aperte ostendit paruulos unda baptismatis ab originalis peccati uinculis solutos sancte Ecclesie filiis esse associandos. In hoc etiam quod subsequenter talium esse regnum celorum dixit; uestram procul dubio mendacissimam assertionem, qui illos celeste regnum ingredi posse negatis, euidenter frustrauit. Paruulos itaque per baptismum renouatos celeste regnum ingredi posse indubitanter credite, uosque in uestra mendacissima secta deceptos esse et mentitos cognoscite.

 Forte ad hec nobis respondentes dicitis, o heretici, quod si paruuli ex aqua et Spiritu sancto renati, celeste regnum ingressuri sunt, celestis Ierusalem maxima pars ex paruulis uel infantulis complebitur. Sed ad hec nos respondentes dicimus: quod reuera omnes infantes baptizatos atque originali peccato solutos et adhuc ab actualibus peccatis immunes, celeste regnum ingredi posse dubium non est, sed de omnibus qui iam loquuntur, et blasphemiis maledictis, conuitiis opprobriisque delectantur affirmandum non est.

Quod B. Gregorius in Dialogorum libro asserit, ita dicens  : »Etsi omnes infantes baptizatos atque in eadem infantia morientes ingredi regnum celeste credendum est; omnes tamen paruulos, qui  scilicet iam loqui possunt regna celestia ingredi credendum non est; quia nonnullis eiusdem regni celestis aditus a parentibus clauditur, si male nutriantur. Nam quidam uir in hac Romana urbe notissimus ante triduum  filium habuit annorum, sicut arbitror, quinque. Quem nimis carnaliter diligens remisse nutriebat. Atque idem paruulus, quod dictu graue est, mox ut eius animo aliquid obstitisset, maiestatem Dei blasphemare consueuerat. Qui in hac ante triennium mortalitate percussus uenit ad mortem. Cumque eum suus pater in sinu teneret, sicut hi testati sunt, qui presentes fuerunt, malignos ad se spiritus uenisse trementibus oculis puer aspiciens huiusmodi cepit clamare: Obsta,  pater; obsta, pater. Qui clamans declinauit faciem, ut se ab eis in sinu patris absconderet. Quem cum ille trementem quid uideret interrogaret, puer adiunxit, dicens: Mauri homines, id est nigri uenerunt, qui me tollere uolunt. Qui cum hoc dixisset maiestatis nomen protinus blasphemauit, et animam reddidit. Ut enim Omnipotens ostenderet pro quo reatu talibus fuisset exauctoribus  traditus, unde uiuentem pater suus noluit corrigere, hoc morientem permisit iterare; ut qui diu per Diuinitatis patientiam blasphemus uixerat, quandoque per Diuinitatis iudicium blasphemaret et moreretur; quatenus reatum suum pater eius agnosceret, qui paruuli filii animam negligens, non paruulum peccatorem gehenne ignibus nutriret.«

 Paruuli itaque infantuli, ut sepe dictum est, qui sacro baptismate ab originali peccato fuerint absoluti, celeste regnum ingredi poterunt: sed si a parentibus male nutriantur, maledici fuerint et blasphemi; illud intrare non poterunt, Paulo testante Apostolo, qui ait: Maledici regnum Dei non possidebunt . Paruulos tamen baptizatos sacro baptismate, religiose ac decenter a parentibus nutritos celestem Ierusalem intrare posse, imo eorumdem paruulorum, diuina gratia concedente, regnum celorum esse certissime tenete. De blasphemiis etiam et detractionibus quibus sancte Ecclesie  detraxistis, eiusque ministros blasphemastis humiliter penitentiam agite; eisdem sancte Ecclesie ministris uos ipsos deuota mente committite, maculas lepre, id est heretice prauitatis errores, in penitudine et confessione cordis ostendite, eorumque iudicio uere salutis colorem, id est ecclesiastice religionis doctrinam, toto mentis affectu suscipite, ut non cum hereticis contingat uobis perire, sed cum eiusdem sancte Ecclesie filiis ad superne patrie felicitatem possitis pertingere. Amen.



§ XXXIII.---

Cathari qui de sua munditia gloriantes penitentiam reiiciebant, Christi et Ioannis predicatione conuincuntur. Eosdem qui uiduas secundo nubentes tanquam adulterii accusabant, Scripturarum testimonia redarguunt; maxime Paulus. De laude uirginitatis; de diuortio: de ritibus in benedictione  nuptiarum adhibitis aliqua dicuntur.

Cathare  etiam heretici de illorum numero hereticorum sunt qui corpori Christi, id est sancte Ecclesie detrahunt. Sed quid de illis B. Isidorus in libro uIII Etymologiarum  dicat audiamus. »Cathare, inquit, heretici propter munditiam ita se nominauerunt, gloriantes de suis meritis, penitentibus ueniam peccatorum negant, mundiores se ceteris predicant; qui nomen suum si cognoscere uellent, immundos se potius quam mundos uocarent. Qui inter alios etiam errores uiduas, si nupserint, quasi adulteras condemnant.« Isti etiam Cathare heretici qui de suis meritis gloriantes, penitentibus ueniam peccatorum negant; dum sancte Ecclesie religioni, que Christi corpus est, detrahunt,  quasi lepram in corpore gerunt. In Deum quippe et in Ecclesiam peccant, qui penitentes a misericorde Deo ueniam consequi posse desperant. Sed in sua falsa assertione omnino falluntur, quia quisque penitens dum Deo humiliter peccata sua confitetur, absque dubio indulgentiam ab eo consequitur. Et ut ea que dicimus uera esse non dubitetis, ueteris et Noui testamenti sanctorum Patrum auctoritatibus, o heretici, probare uolumus.

Si enim penitentes et deinceps a malo recedentes peccatorum ueniam consequi non possent, B Hieronymus ad consolationem penitentium nequaquam dixisset: »Penitentia, inquit  , secunda tabula est post naufragium; quia si quis uestem innocentie  in baptismo perceptam peccando corruperit, penitentie remedio recuperare poterit. Prima siquidem tabula est baptismus, ubi uetus homo deponitur et nouus induitur; secunda penitentia, qua post lapsum resurgimus, dum uetustas reuersa repellitur, et nouitas perdita reparatur. A penitentia cepit Ioannis Baptiste predicatio dicentis: Penitentiam agite, appropinquauit enim regnum celorum . Quod autem preco docuit, idem post ueritas predicauit, exordium sermonis sumens a penitentia. Penitentia dicitur a puniendo, qua quis punit illicita que commisit.

 Sciendum preterea quod penitentie uirtus a timore concipitur, Isaia testante, qui ait: A timore tuo, Domine, concepimus, et peperimus spiritum salutis  . Sed quid est penitentia? »Penitentia est, ut ait B. Ambrosius, mala preterita plangere, et plangendo iterum non committere.« Nam qui sic alia deplorat, ut alia tamen committat, adhuc penitentiam agere aut ignorat, aut dissimulat. »Quid enim prodest, ait B. Gregorius, si peccata luxurie quis defleat, et adhuc auaritie estibus anhelat? Unde etiam Hispaniarum doctor Isidorus ait in libro De summo bono  : Irrisor est non penitens, qui adhuc agit unde penitet; nec uidetur Deum deprecari humilis, sed subsannare superbus. Canis, inquit, reuersus ad uomitum , et penitens  ad peccatum.« Quid etiam Isaias peccantibus dicat audiamus: Lauamini, mundi estote . Lauatur et mundus est qui preterita plangit, et flenda iterum non committit. Lauatur et non est mundus qui plangit que gessit, et post lacrymas ea que defleuerat, repetit. Item B. Augustinus in libro Soliloquiorum: »Inanis est penitentia quam sequens culpa coinquinat uel commaculat. Nihil prosunt lamenta, si replicentur peccata. Nihil ualet ueniam a malis poscere et mala denuo iterare.«

In perfectione  autem penitentie tria obseruanda sunt, scilicet compunctio cordis, confessio oris, satisfactio operis. Unde ait Ioannes, os aureum: »Perfecta penitentia cogit peccatorem omnia libenter ferre, ut in corde eius sit contritio, in ore confessio,  in opere toto humilitas. Hec est fructifera penitentia, ut sicut tribus modis Deum offendimus, scilicet corde, ore, manu; ita tribus modis satisfaciamus. Sunt enim tres peccati differentie, ut ait B. Augustinus in sermone Domini habito in monte  , scilicet in corde, in facto et in consuetudine, uel in  uerbis, tanquam tres mortes. Una quasi in domo , scilicet cum in corde sentitur libido; altera quasi prolata iam extra portam , cum in factum procedit assensio; tertia cum male consuetudinis tanquam mole premitur animus, uel noxie defensionis clypeo armatur quasi in sepulcro iam putens  . Has utique tres peccati differentias tres mortui significabant, quos  Dominus legitur suscitasse. Huic ergo triplici morti triplici remedio occurritur, ut supra dictum est, scilicet confessione, contritione et satisfactione. Compunctionem commendat nobis Iel propheta, dicens: Scindite corda uestra et non uestimenta uestra, et conuertimini ad Dominum Deum uestrum, quia benignus et misericors est , etc. Salomon uero confessionem approbat, dicens: Iustus in principio sermonis accusator est sui . uere enim confitetur qui se peccasse accusat, qui exsecrando  malum quod fecit sibi imputat. Satisfactio a Ioanne Baptista precipitur, ubi ait: Facite dignos fructus penitentie .

His et huiusmodi ueteris et Noui Testamenti auctoritatibus, o Cathare heretici, qui per penitentiam peccantibus indulgentiam consequi posse negatis, uestre mendacissime secte stultitia reprobatur, et catholica fides omnimodis roboratur. Predicta ergo sanctorum Patrum testimonia peccantes per ueram penitentiam ab omnipotenti Deo ueniam peccatorum consequi posse indubitanter affirmant; et uos qui pertinaciter hoc negatis, in uestra assertione mentitos esse euidenter comprobant. Nam et ipse Deus et homo iehsu Christus, nisi per penitentiam peccantibus ueniam concedere decreuisset, nequaquam  sequentibus se turbis uiua uoce penitentiam predicaret: Penitentiam, inquit, agite, appropinquauit enim regnum celorum . Cum ergo penitentiam populo alta uoce predicat, uestram omnino damnabilem sectam euacuat.

Forte queritis, o heretici, que sit uera penitentia, et qui sint digni penitentie fructus. Scitote itaque, o heretici, ueram penitentiam esse transacta mala deflere, et iterum flenda non committere. Digni autem penitentie fructus sunt, cum secundum qualitatem et quantitatem culpe fit qualitas et quantitas pene. Quod uenerabilis Beda in libro Sententiarum exponit, dicens: »Non enim par debet esse fructus boni operis eius qui nichil uel minus peccauit, et eius qui grauius cecidit.« Quid etiam  B. Augustinus De discretione penitentie in libro Sententiarum dicat audiamus. »Consideret qualitatem criminis in loco, in tempore, in perseuerantia, in uarietate persone, et quali hoc fecerit tentatione, et in ipsis uitiis multiplici exsecutione. Oportet, inquit,  fornicantem secundum excellentiam sui status, uel officii, uel secundum modum meretricis, et in modo operis sui, et qualiter turpitudinem egit; si in loco sacro, si in tempore orationi constituto, ut sunt festiuitates, et tempora ieiunii; et consideret quantum in peccato perseuerauerit, doleatque quod perseueranter peccauit, et quanta fuit uictus impugnatione. Sunt enim qui  solum non uincuntur, sed ultro se peccato offerunt, nec exspectant  tentationem, sed preueniunt uoluptatem; et pertractet secum quilibet, quam multiplici actione uitii delectabiliter peccauit. Omnis ista uarietas confitenda est et deflenda, ut cum cognouerit quod peccator est, cito inueniat Deum propitium. In cognoscendo etiam augmentum peccati, inueniat cuius etatis fuerit, cuius sapientie et ordinis. Immoretur in singulis istis, et sentiat modum criminis, purgans lacrymis omnem qualitatem uitii; defleat interim uirtutem, qua caruit. Dolendum est enim non  solum quod peccauit, sed etiam quia se uirtute priuauit. Defleat etiam quoniam offendens in uno, factus est omnium reus. Ingratus enim exstitit, qui plenus uirtutibus Deum omnino non timuit. In hoc enim quisque peccator fit culpabilior, quo antequam peccaret Deo erat acceptior: in Deo enim Adam plus peccauit, quia omni bono abundauit. Alio etiam modo in uno offendens, factus est omnium reus, quia uidelicet omnis uirtus patitur detrimentum ab uno uitio. Ponat igitur se penitens in iudicio et potestate sacerdotis nichil sui sibi reseruans, ut omnia, eo iubente, paratus sit facere pro recipienda uita anime que faceret pro euitanda corporis morte; et hoc cum desiderio, quia uitam recuperat infinitam, id est eternam. Cum gaudio enim facere debet immortalis  futurus, que faceret pro differenda morte moriturus. Semper etiam deprecetur Deum, et offerat Deo cordis contritionem, deinde et quod potest de possessione; tunc quod offerat, securus Deo et sacerdoti offerat: Respexit Dominus ad Abel et ad munera eius . Prius dixit ad Abel, quam, ad munera eius. In iudicio igitur cordis conferenda est eleemosyna tribuentis; nec considerandum est quantum, sed qua mente, qua affectione dat quod potest. Qui igitur sua peccata redimere uult temporalium oblatione, prius offerat Deo mentem.

»Caueat etiam ne uerecundia ductus diuidat apud se confessionem, ut diuersa diuersis sacerdotibus uelit manifestare. Quidam enim uni celant que alteri manifestanda reseruant; quod est se laudare  et ad hypocrisim tendere, et semper uenia carere, quam uel ad quam  frustra putant peruenire. Caueat etiam ne prius ad Dominicum corpus accedat, quam confortetur bona conscientia; et doleat quod nondum audeat sumere, quem multum desiderat cibum salutarem. Cohibeat etiam se a ludis, a spectaculis seculi, qui perfectam uult consequi remissionis gratiam.« Isti sunt digni fructus penitentie, o Cathare heretici, animam captiuam illaqueantes, et in libertate glorie filiorum Dei conseruantes. Querat preterea anima, ut ait B. Augustinus, fructus dignos, etsi non dignos penitentie. Ac si apertius diceret: Sua spontanea uoluntate sese anima spiritualibus disciplinis subiiciat, quibus instructa  a peccato recedat; et quamuis grauiter non peccauerit, nec ei penitentia iniuncta pro grauioribus peccatis fuerit, gratuita tamen deuotione de leuioribus peniteat, et Deo seruire studeat. Sunt enim digni fructus uirtutum, ut ait B. Augustinus, qui non sufficiunt penitentibus. Penitentia enim grauiores fructus postulat, ut dolore et gemitibus mortuus impetret uitam. Ex his ostenditur qui sint digni fructus penitentie, quibus uera satisfactio expletur; et quod non omnes digni fructus sunt fructus digni penitentie: quod de illa penitentia intelligitur, que maior est criminum. Non enim  sufficiunt grauiter delinquentibus, que sufficiunt minus uel parum peccantibus.

Sciendum preterea quia, sicut sunt digni fructus penitentie ac uera satisfactio, ita etiam indigni fructus et falsa satisfactio, id est falsa penitentia. Unde ait B. Gregorius: Falsas penitentias dicimus, que non secundum auctoritates sanctorum pro qualitate criminum imponuntur. Ideoque miles uel negotiator uel alicui officio deditus, quod sine peccato exerceri non possit, si culpis grauioribus irretitus ad penitentiam uenerit; uel qui bona alterius iniuste detinet, uel qui odium in corde gerit; recognoscat se ueram penitentiam non posse agere nisi negotium relinquat, uel officium deserat, et odium ex corde dimittat, et bona que iniuste abstulit,  restituat. Ne tamen desperet, interim quidquid boni facere potest, hortamur ut faciat, ut Deus cor eius illustret ad penitentiam.

Si forte querit aliquis, que sit satisfactio pro uenialibus peccatis sufficiens? B. Augustinus ostendit in libro Enchiridii ita inquiens: »De quotidianis, inquit, et breuibus leuibusque peccatis sine quibus hec uita non ducitur, quotidiana oratio fidelium, scilicet Pater noster satisfacit. Eorum est enim dicere: Pater noster qui es in celis , etc.« Delet enim hec oratio minima et quotidiana peccata; delet et illa a quibus fidelium uita etiam scelerate gesta, sed penitendo in melius commutata discedit; si, ut ueraciter dicitur dimitte nobis debita nostra; ita ueraciter dicatur sicut et  nos dimittimus debitoribus nostris  : si fiat quod dicitur, quia et ipsa eleemosyna est ueniam penitentibus omnino ignoscere. Ex his atque aliis premissis iam facile est intelligere que pro uenialibus sit exhibenda satisfactio. Sufficit enim Dominica oratio cum ieiunio aliquo et cum eleemosynis, sic tamen ut precedat cordis contritio et addatur confessio, si facultas adsit. Pro grauioribus uero peccatis non solum hec in satisfactione adhibenda sunt, sed multo maiora uehementius atque districtius; quia, ut ait B. Augustinus, ad agendam penitentiam non sufficit mores in melius commutare, et a malis factis recedere; nisi et de his que facta sunt satisfaciat Domino per penitentie dolorem,  per humilitatis gemitum, per contriti cordis sacrificium, cooperantibus eleemosynis.

 Forte querit aliquis, utrum sufficiat soli Deo peccata confiteri, an etiam oporteat confiteri sacerdoti? Sed qui hec querit sciat, quod non solum illa auctoritate B. Iacobi apostoli, scilicet confitemini alterutrum peccata uestra, et orate pro inuicem ut saluemini ; sed etiam aliorum pluribus testimoniis comprobatur quod Deo et sacerdotibus, si tempus adsit, confiteri oporteat. Ait enim B. Augustinus  : Iudicet seipsum homo dum potest, uoluntatem et mores conuertat in melius   , ne cum iam non poterit, preter uoluntatem a Domino iudicetur; et cum in se protulerit seuerissime medicine, sed tamen utilissime sententiam, ueniat ad sacerdotes  , per quos illi claues in Ecclesia ministrantur, scilicet penitentia imponitur. Tanquam bonus iam incipiens esse filius, maternorum membrorum ordine custodito, a prepositis sacramentorum accipiat satisfactionis sue modum, in offerendo sacrificio contriti cordis deuotus et supplex. Item Leo papa Theodoro  episcopo: »Multiplex, inquit  , misericordia Dei ita lapsibus humanis subuenit, ut non solum per baptismum, sed etiam per penitentiam spes uite reparetur; sic diuine uoluntatis presidiis ordinatis, ut indulgentiam Dei nisi supplicationibus  sacerdotum nequeant obtinere. Christus enim hanc prepositis Ecclesie ita dedit potestatem, ut confitentibus penitentie satisfactionem darent, et eosdem salubri satisfactione purgatos ad communionem sacramentorum per ianuam reconciliationis admitterent.« Item B. Augustinus in libro De penitentia: »Quem penitet, inquit, omnino peniteat, et dolorem lacrymis ostendat; representet uitam suam Deo per sacerdotem, preueniat iudicium Deo per confessionem.«

Queri etiam potest utrum liceat peccata confiteri per nuntium uel per scriptum sacerdoti? Quod B. Augustinus prohibet fieri, Dominicam exponens sententiam, dicens: »Precepit enim Dominus mundandis  leprosis, ut ostenderent ora sacerdotibus, docens corporali presentia peccata confitenda, non per scriptum manifestanda.« Ait enim Dominus leprosis: Ite, ostendite uos sacerdotibus . Non dixit, unus eat pro omnibus; sed ait: Omnes ite, et ostendite uos sacerdotibus. Ac si diceret: Non alium mittatis nuntium qui pro uobis offerat munus ad Moysen  statutum; sed qui per uos peccastis, per uos necesse est ut erubescatis. Erubescentia enim ipsa partem habet remunerationis  . Ex premissis ergo satis aperte ostenditur quod non liceat peccanti per nuntium uel per litteras peccata confiteri.

Solet etiam queri utrum liceat confiteri proximo, id est laico, si casu sacerdos defuerit? Sane ad hoc  dici potest, quod studiose sacerdotis examen requirendum est, quia sacerdotibus concessit Deus potestatem ligandi et soluendi: et ideo quibus ipsi dimittunt et Deus dimittit. Si tamen defuerit sacerdos, proximo uel socio est facienda confessio; sed curet quisque sacerdotem querere, qui sciat ligare et soluere. Talem enim oportet esse qui aliorum  crimina iudicat. Unde ait B. Augustinus in libro De penitentia: »Qui uult confiteri peccata, ut inueniat gratiam, querat sacerdotem qui sciat ligare et soluere; ne cum negligens circa se exstiterit, negligatur ab eo qui eum misericorditer monet, et petit ne ambo in foueam cadant, quam stultus euitare noluit. Tanta itaque uis confessionis est, ut ait B. Augustinus, ut si deest sacerdos, confiteatur proximo. Sepe enim contingit quod penitens non potest uerecundari coram sacerdote, quem desideranti nec tempus nec locus offert. Quamuis ille cui confitebitur peccata potestatem soluendi et liberandi non habeat; sit tamen dignus uenia ex desiderio sacerdotis, qui crimen confitetur socio. Mundati enim sunt leprosi, dum irent ostendere ora  uel se sacerdotibus , antequam peruenirent ad eos. Unde patet Deum ad cor respicere, dum ex necessitate prohibentur ad sacerdotes peruenire.

Iam certissime liquet quam sit detestabile peccati silentium, et e conuerso quam sit confessio necessaria. Est enim confessio testimonium conscientie Deum timentis. Qui enim timet iudicium Dei, peccatum non erubescit confiteri. Perfectus timor soluit omnem pudorem; confessio peccati pudorem habet, et ipsa erubescentia grauissima est pena. Aperte uobis ostensum est, o Cathare heretici, per humilem confessionem, et dignam satisfactionem penitentem ab omnipotenti Deo consequi  posse peccatorum remissionem. ueteris et noui testamenti idonei testes, quod Deus uere penitentibus misericorditer ueniam concedat, ueraciter concordant; et uos qui hoc fieri posse negatis, in uestra assertione omnino mentitos esse comprobant. uerissimis itaque sanctarum Scripturarum testimoniis fides catholica fortius roboratur, et uestra mendacissima secta ex toto euacuatur.

Preterea in uestra malitia adhuc perseuerantes, et sancte Ecclesie religioni detrahentes, uiduas coniugio iterum sociatas, quasi adulteras dicitis esse condemnandas. »uiduarum, ut ait B. Isidorus in secundo libro De generibus officiorum  , multa exempla sunt, quarum prima in ueteri Testamento Nemi legitur . Aliam etiam uiduam legimus  ad quam Elias fuit missus . Scribitur et uidua que sub Antiocho rege cum septem filiis suis pro lege Dei martyrium passa est . Exsultat et Iudith illa admirabilis uidua, que de Holoferne Assyriorum principe, saluoque pudore hoste deuicto, euexit triumphum . In Nouo autem Testamento Anna prima  uidua legitur, que Dominum cognouit. Ipsa namque meruit gratiam diuinitatis eius agnoscere, antequam potuerit uerbum eius audire . Cuius quidem gradus, ut ait B. Isidorus, uirginitati pene coniunctus est. Unde et Christum quem uirgo peperit, uidua primum agnouit. Felix  ergo uidua, quia experta; felicissima uirgo, quia intacta. Utrisque certe apud Deum est merces; maior  illa, subsequens ista. Illam autem Apostolus uiduam uocat, que post unius uiri coniugium transactum  , exinde sexui abrenuntiat. Dicit enim: uidua eligatur non minus annorum sexaginta, unius uiri uxor . Unde consequens est, ut que plurimis fuit nexa maritis, careat nomine uiduitatis. Quales autem uidue esse debeant, idem Apostolus  signanter expressit, dicens: Si fuerit in operibus bonis testimonium habens, utique sic habitum  ; si filios educauit, subaudiatur Deo, si hospitio recepit, si sanctorum pedes lauit, si tribulationem patientibus subministrauit, hoc est egrotis uel in carcere positis; si omne opus bonum subsecuta est : et ut breuiter uniuersa concludens, in omnibus sint exempla bene uiuendi. Et iterum: Anus similiter in habitu sancto : utique et ipse earum incessus et motus uultus silentium  quamdam sacre continentie preferat dignitatem. Post hec de eisdem uiduis subiecit, dicens: Non criminatrices, non multo uino seruientes, sed paruo utentes. Nam solent he etates, que corporis fruuntur luxuria, uino se dare pro libidine. Post hec  B. Paulus de uiduis addidit, scilicet ut sint bene docentes, id est ut prudentiam doceant . Docere quidem illis permisit, sed feminas; et hoc non in ecclesia, sed priuatim. Nam hoc genus muliercularum solet esse garrulum, et hoc uitium uenire dicit ex otio. uiuendo autem otiose discunt circuire domos , scilicet dum nullo timore detente, nec mariti potestate subiecte sunt, non solum otiose, uerum etiam curiose discurrunt loquentes que non oportet.

»Predicat Apostolus damnationem habere uiduas que post propositum continentie nubere cupiunt. Cum enim, inquit, luxuriate fuerint, in Christo nubere uolunt; habentes damnationem, quia primam  fidem irritam fecerunt , scilicet quia in eo quod primo uouerunt non steterunt. Multas earum reuocat in nubendo, non preclari propositi amor, sed aperti dedecoris timor. Ergo que nubere uolunt,  ideo non nubunt, quia impune non possunt, sed multo melius esset, si non uouerent et nuberent, quam urerentur, id est quam occulta flamma concupiscentie uastarentur; quas penitet professionis, et piget confessionis: que nisi correcte cor dirigant, et Dei timore rursus libidinem uincant, cum  mortuis deputande sunt siue  in deliciis agant. Unde dicit Apostolus: Que autem in deliciis agit, uiuens mortua est .« uidue igitur que Deo continentiam non uouerunt iterum iterumque nubere poterunt, sed que iam castimoniam sunt professe, dicimus ultra nubere non posse. Itaque bonum est nubere et filios procreare, sed multo melius est causa amoris Dei continere. Oportet ergo, o Cathare heretici, non damnare  quod bonum est, scilicet nuptias; sed suadere et laudare quod melius est, scilicet castitatem.

Nolo uos ignorare, o heretici, quod prima Dei sententia crescere et generare precepit, secunda continentiam suasit.  Non enim iam locus est uocis illius, id est crescite et multiplicamini ; quia iam alia uox superuenit, scilicet ue pregnantibus et nutrientibus! . Et  , quia illud tempus iam collectum est, restat ut qui uxores habent tanquam non habentes sint . Et, ne  fallor, unius eiusdemque Dei utraque pronuntiatio est. Ipse utique Deus qui in primordio sementem generis emisit, indultis coniugiorum habenis donec mundus repleretur; ipse nunc sub  extremitatibus temporum suppressit quod emiserat, et reuocauit quod indulserat. Quod Salomon in spiritu preuidens ait: Tempus amplexandi, et tempus longe fieri ab amplexibus . Ac si apertius diceret: Precepti ueteris est, ut terra procreationibus repleretur; noui autem ut continentia atque uirginitate celum impleatur. Quod tamen adeo ardui ac sublimis premii esse constat, ut secundum Matthei Euangelium, dicentibus Domino Apostolis: Si sic est homini causa cum uxore, non expedit nubere.  [Quibus respondit Dominus: Non omnes capiunt uerbum istud, sed quibus datum est. Sequitur: Sunt quidam eunuchi, qui de matris utero sic nati sunt . Ac si apertius diceret: Sunt eunuchi, id est continentes, qui de matris  utero, sine instrumentis ex frigida natura, sic nati sunt; et sunt eunuchi, qui facti sunt ab hominibus, quorum neutri premium habent, quia non uoluntate, sed necessitate sunt; et sunt eunuchi, qui  seipsos eunuchizauerunt, scilicet uoluntate castitati se deuouerunt, propter regnum celorum. Iterum subiungit dicens:] qui potest capere capiat. uox est hortantis, non iubentis. Quasi diceret: Unusquisque uires suas consideret, an queat uirginitatis et pudicitie precepta implere. Non ergo omnes casti esse, id est non omnes implere possunt preceptum continentie, quia non omnibus est datum a Deo, nec etiam omnibus ad premium continentie concessum est ascendere. Non ergo preceptum de continentibus, sed persuasio est. Nec sic iniungitur uirginitas, ut sit necessitas; sed ut uoluntate possit esse laudatur, Paulo apostolo protestante, qui ait: De uirginibus preceptum Domini non habeo; consilium autem do, tanquam misericordiam consecutus a  Domino . Et iterum: Existimo enim hoc bonum esse propter instantem necessitatem, quoniam bonum est homini sic esse . At uero qui tentationem carnis ferre non possunt, ut ait B. Isidorus, si castitatem non uouerunt, necesse est ut portum coniugii petant. Unde idem Apostolus dicit: Qui se non continet nubat. Melius est enim nubere quam uri. Et iterum: Si acceperis uxorem non peccasti, et si nupserit uirgo non peccat . Qui libere uoluntatis et si non uis esse maior, esto uel minor. Legitimum enim coniugium, ut ait B. Isidorus, peccatum non est, sed propter sollicitudinem mundi, qui nubunt, legem Dei obseruare uix possunt. Aliter Apostolus dicit illos non peccare si nubant, qui  nondum Deo uouerunt castitatem. Qui enim uel in corde suo continere promisit, si aliud fecerit, habebit damnationem, quia, ut ait idem Apostolus, primam fidem irritam fecit . Quod enim erat per naturam licitum, hoc per uotum sibi fecit illicitum, sicut Anania et uxor eius Saphira, quibus de pretio possessionis sue retinere nil licuit, ob quam causam et subita morte prostrati sunt . Ut ergo supra dictum est diuersa uirginum genera in Euangelio memorantur, sed illis specialiter regni possessio deputatur, qui se amore Dei sine ferro castrauerunt; scilicet non quos impossibilitatis necessitas cogit, sed quos deuotio sancta continentes efficit.

Quantum autem sit in uirginibus sanctitatis donum  B. Ioannes euangelista ostendit, qui eos solummodo Agni uestigiis inherere prescribit, qui contaminati mulierum coniunctionibus non fuerunt  . Isti sunt, inquit, qui cum mulieribus non sunt coinquinati, uirgines enim sunt. Hi sequuntur Agnum quocunque ierit . Isti sunt, ut ait B. Isidorus in libro De generibus officiorum, duodecies dena  millia sanctorum citharedorum illibate uirginitatis in corpore, et inuiolate castitatis in corde: qui sequuntur Agnum quocunque ierit, quem nemo sequi audet uel ualet, nisi tantum uirginitas. Sequuntur utique Agnum et ceteri fideles qui uirginitatem corporis amiserunt, non quocunque ierit,  sed quocunque ipsi potuerint, id est in quantum eis datum fuerit. Unde et cauendum est, ne tante sanctitatis donum superbia corrumpatur. Multos enim extollit uirginitas, et eleuat continentia.

Quid hoc loco B. Isidorus dicat audiamus. Facilius sequuntur Agnum, inquit, et si non quocunque ierit, certe quocunque potuerint, coniugati humiles, quam superbientes uirgines. Quomodo enim sequentur ad quem accedere nolunt? Aut quomodo accedent ad quem non ueniunt, ut discant quam mitis est, et quam humilis corde? Pergant ergo uirgines ad sublimitatem patrie celestis pede humilitatis. Sequantur Christum tenendo perseueranter quod uouerunt ardenter, ita ut professa ac seruata  integritate ceteris etiam moribus congruant, sine quibus procul dubio otiosa et inanis manet uirginitas. Boni enim actus, si uirginitati addantur, angelicam hominibus uitam et celi mores terris exhibent. Profecto in carne preter carnem uiuere, ut ait B. Hieronymus, non terrena uita est, sed celestis. Unde in carne angelicam gloriam acquirere maius est meritum quam habere. Esse enim angelum, felicitatis est; esse uero uirginem, uirtutis; dum hoc obtinere uiribus nititur cum gratia, quod habet angelus ex natura.

Illi ergo uirgines esse probantur qui in terris uitam angelicam imitantur, et qui sic continentie inseruiunt, ut nullis criminibus nulloque terrene sollicitudinis onere pregrauentur. Curam enim  mundi coniugalis copula gignit, Paulo apostolo dicente: uolo uos sine sollicitudine esse . Et iterum: Qui sine uxore est sollicitus est que Domini sunt, quomodo placeat Deo. Qui autem cum uxore est sollicitus est que sunt mundi, quomodo placeat uxori, et diuisus est . Unde agnoscitur perfecte non posse placere Deo huiusmodi continentie uotum quod prepeditur secularium impedimento curarum. »Nihil enim prodest uirginibus, ut ait B. Isidorus in libro De generibus officiorum, expeditas esse ab actione carnis que illigantur secularibus curis, nisi tantum quod sibi maiora supplicia acquirunt, pro eo quod seculum minime uincunt, dum carnem uincere potuerunt.

 Queritur cur femine uirgines in benedictione uelentur! Quarum causa hec est. In gradibus enim uel officiis ecclesiasticis femine nullatenus prescribuntur. Nam neque permittitur eis in Ecclesia loqui uel docere, sed nec tangere nec offerre calicem uel patenam, nec incensum, nec ullam uirilis uel sacerdotalis officii sortem uindicare. Ideoque hoc tantum, ut quia uirgo est et carnem suam sanctificare proposuit, idcirco uelaminis uenia, id est licentia conceditur illi, ut in Ecclesia notabilis uel insignis intreat, et honorem sanctificati corporis in libertate capitis ostendat, atque mitram quasi coronam uirginalis glorie in uertice preferat.

 uirgo itaque, ut superius dictum est, si uirginitatem professa non fuerit, et uiro legitime nupserit, iuxta apostoli Pauli sententiam, non peccabit; multo tamen melius erit, si causa amoris Christi uirginitatem suam illibatam cunctis diebus seruauerit. uolo uos scire, o Cathare heretici, qui uiduas, si nupserint, tanquam adulteras condemnandas esse dicitis: quod si uirgo nupserit, et post mortem uiri sui uidua remanserit, si se continere noluerit uel non potuerit, denuo alteri uiro nubere poterit. Unde et Ecclesiarum doctor Paulus propter incontinentiam iterum iubet nubere, dicens: Melius est nubere, quam uri . Reuera melius est uni uiro denuo nubere, quam explende libidinis causa cum plurimis fornicari.  Nam quod in ipsa  coniunctione connubii a sacerdote coniuges benedicantur, hoc a Deo in prima conditione hominum factum est. Sic enim scriptum est: Et fecit Deus hominem; ad imaginem Dei fecit eum, masculum et feminam creauit eos; et benedixit eis, dicens: Crescite et multiplicamini . Hac ergo similitudine fit nunc in Ecclesia quod tunc factum est in paradiso. Quod uero eisdem uirginibus legitime nubentibus unius uiri  pronube adhibentur, scilicet propter monogamiam; et si auspicii causa, tamen, ut ait B. Isidorus  , boni auspicium est. Pronuba dicta, eo quod nubentibus preest, queque etiam nubentem sponsam uiro coniungit. Ipsa est et paranympha. Nam nympha sponsa in nuptiis, et nympha  pro lauationis officio, quod et ad nomen nubentis adiungitur. Monogamus dictus, quia uni tantum nupsit. enim apud Grecos unum dicitur. quippe nuptie interpretantur. Bigamus autem, trigamus, et quatrigamus a numero uxorum uocatus, quasi duabus uel tribus, aut quatuor uxoribus maritus.

 Quod uero eedem femine dum maritantur, uelantur, scilicet ut nouerint uiris suis esse subiecte et humiles. Unde et ipsum uelamentum uulgo mauortem  , id est Martem  ab antiquis dicebatur, quod quasi signum maritalis dignitatis ac potestatis in eo esset; caput enim mulieris uir est ; licet et proinde uelentur dum nubunt, ut uerecundiam muliebritatis agnoscant, quia iam  sequitur inde quod pudeat. Unde et Rebecca, cum ad Isaac sponsum suum duceretur, mox ut eum conspexit, salutationis oscula non sustinuit, sed statim sentiens quod esset futura, pallio caput uelauit . Hinc etiam et nupte dicte, quod uultus suos uelent. Obnubere enim cooperire dicitur: unde et nubes dicte, eo quod ethera obtegant.

 Notandum preterea quod precedentium Patrum, scilicet beati Ambrosii, Augustini, Gregorii et sancti Isidori temporibus coram altari coniuges ueniebant, et flexis genibus unius uitte uinculo a diacono colligabantur. Idcirco igitur nubentes post benedictionem a leuita uno inuicem uinculo copulabantur, uidelicet ne compagem coniugalis unitatis disrumperent. At uero quod eadem uitta candido purpureoque colore permiscebatur, candor ad munditiam uite, purpura uero ad sanguinis posteritatem significandam adhibebatur, ut hoc signo et continentie lex tenenda ab utrisque ad tempus admoneretur, et post hoc reddendum debitum non negaretur. Quod enim coniugatis dicit Apostolus: Abstinete uos ad tempus, ut uacetis orationi ;  hoc ille candor uitte insinuabat. Quod uero subiungit, et iterum reuertimini in idipsum, hoc purpureus color ille demonstrabat. Illud autem quod in primis annulus a sponso sponse datur, fit hoc nimirum uel propter mutue fidei signum, siue propter id magis, ut eodem pignore eorum corda in amore iungantur: unde et quarto digito annulus ille inseritur, quod de eo uena quedam, ut fertur, sanguinis ad cor usque perueniat. Antiquitus autem, ut ait B. Isidorus in libro De generibus officiorum, non amplius uno dabatur, ne pluralitas amorem unicum carperet. Penes Isrel autem illicitum erat puellam uiro tradere, nisi post manifesti sanguinis maturitatem.

  Apud ueteres in eligendis maritis quatuor ista exspectabantur, scilicet uirtus, genus, pulchritudo, sapientia. Ex his sapientia potentior est ad amoris affectum. Refert hec quatuor uirgilius de Aenea  quod his Dido  impulsa est in amorem eius. Pulchritudine:

Quam  sese ore ferens!
uirtute:

Cum  forti pectore et armis.
Oratione, id est sapientia:

   Ea  quibus ille
Iactatus fatis, que bella exhausta canebat!
Genere:

Credo equidem, nec uana mihi  fides, genus esse deorum.
 Item in eligenda uxore quatuor res impellunt hominem ad amorem: scilicet pulchritudo, genus, diuitie et boni mores. Melius tamen si in ea mores quam pulchritudo querantur. Nunc autem ille queruntur, quas aut diuitie aut forma, non quas probitas morum commendat  . Non queritur quam sit femina pudica, sed potius quam formosa: que et concupiscendi libidinem nutriat, et cunctorum  post se suspiria trahat. »Pulchra enim, ut ait quidam sapiens,  cito adamatur; et difficile custoditur quam plures amant.«

Quod autem a uiro uxor dimitti non possit excepta fornicationis causa, iam superius sufficienter ostensum est. Nam qui adulteram tenet, stultus et impius est . Si ergo uxor in adulterio deprehenditur, libere a uiro dimittitur. Quid igitur si uxor sterilis est, si deformis, si etate uetula, si fetida, si temulenta, si iracunda, si dissipatrix, si fatua, si gulosa, si uaga, si iurgatrix, si maledica, si lipposa, si prauos sequitur mores? Tenenda est uelis nolis, o iuuenis, et qualiscunque accepta sit, habenda. Cum enim esses liber, sponte te seruituti tradidisti. Seruanda igitur fides ab utroque alteri  est, imo uero exemplo continentie docenda uxor a uiro, ut se caste gerat. Iniquum est enim, ut id exigas quod prestare non possis. Caput enim mulieris uir . Ubi autem melius uiuit mulier quam uir, capite deorsum pendet domus. Ideoque precedere debet uir in operibus bonis uxorem suam, qui caput est, ut illa imitetur uirum ipsumque sequatur ut caput suum, sicut Ecclesia sequitur Christum sponsum. Hortatur autem Apostolus coniuges, ut propter orationem abstineant a coniugali coitu, atque ex consensu tempora sanctificationis obseruent, ut sine impedimento carnali orationibus uacent . Nam et in ueteri testamento ante sanctificati sunt omnes a mulieribus, et sic descendenti Deo in montem, assistere meruerunt .  Item hortatur idem Apostolus mulieres subditas esse uiris suis . Nam et multe mulieres erga simpliciores uiros, diuitiis et nobilitate affluentes, Dei sententie non recordantur, per quam subiecte illis esse debent . Ait quippe Dominus ad mulierem: Sub uiri potestate eris, et ipse dominabitur tui . Obediendum est itaque sancte Scripture preceptis, et seruiendum uiro quadam seruitute libera et dilectione plena. Etenim non est uir creatus propter mulierem sed mulier propter uirum . Et cum caput mulieris uir sit, caput uiri Christus : cum uxor non subiicitur uiro, hoc est capiti suo, eiusdem criminis rea est, ut ait B. Isidorus  , cuius et uir,  si non subiicitur Christo capiti suo. uerbum autem Domini blasphematur, uel dum contemnitur prima Dei sententia, et pro nichilo ducitur; uel Christi infamatur Euangelium, dum contra legem fidemque nature ea mulier que Christiana est, et ex Dei lege subiecta, preesse uiro desiderat, cum etiam gentiles femine uiris suis seruiant communi lege nature. Seruatur ergo lex nature et Dei, si mulier subiecta est uiro. At contra, si illa uiro imperare desiderat, et ordo nature corrumpitur, et domus illa misera et peruersa iacet.

Hoc loco uos moneo, o Cathare heretici, qui uiduas  si nupserint tanquam adulteras condemnatis, ut ea que dico patienter audiatis. Pro certo itaque habeatis, nec omnino dubitetis, quod non solum prime uel secunde nuptie sunt licite, sed etiam tertie et quarte non sunt damnande. Ut ergo non dubitetis uera esse que dicimus, sanctorum Patrum auctoritatibus probamus. Quid ergo B. Augustinus De bono uiduitatis dicat  , audiamus: »Secundas, inquit, nuptias omnino licitas Apostolus concedit. De tertiis autem et quartis et de ultra pluribus nuptiis solent homines questionem mouere. Sed quis audeat diffinire quod nec Apostolum uideo diffinisse? Ait enim: Si dormierit uir, uxor eius cui uoluerit nubat . Super hunc locum quid B. Augustinus in libro De sancta uiduitate dicat, o  Cathare heretici, diligenter audiamus. »Non dixit Apostolus, si dormierit uir eius, primus uel secundus uel tertius uel quotuslibet; nec uobis diffiniendum est, quod nec ipse Apostolus diffiniuit. Unde, inquit, ut breuiter respondeam, nec illas nuptias debeo condemnare, nec eis uerecundiam numerositatis auferre, nec contra humane uerecundie sensum audeo dicere, ut quoties uoluerint nubant; nec ex meo corde preter Scripture auctoritatem quantaslibet nuptias damnare.« In hoc itaque quod B. Paulus secundas nuptias concedit, et tertias, quartas et quintas non contradicit, et doctor Ecclesiarum Augustinus eas prohibere nullatenus presumit; uestra mendax assertio, o heretici, qui uiduas si nupserint condemnatis, euidenter conuincitur,  et Christiana religio indubitanter roboratur.

Beatum etiam Hieronymum catholice fidei tutorem ac defensorem fidelissimum in medium introducamus, et utrum uidua post mortem uiri iterum nubere debeat, ab illo audiamus.  »Ego, inquit, libera uoce exclamo non damnari in Ecclesia bigamam, imo nec trigamam, et ita licere quinto et sexto quemadmodum secundo marito nubere. Apostolus tamen bigamos a sacerdotali honore excludit, sed hoc non facit pro uitio bigamie, imo pro sacramenti uirtute, ut sit una unius, sicut unica unici .« Ut ergo iam sepe dictum est, o Cathare heretici, qui uiduas si nupserint tanquam adulteras  condemnatis; bonum est nubere, sed propter celeste regnum melius est casitatem Deo uouere. Bonum est nubere, melius continenter uiuere, sed multo melius multoque felicius usque ad diem mortis causa amoris Dei et desiderio celestis regni in uirginitate perseuerare. Habet itaque uidua post mortem uiri sui, si se continere noluerit, licentiam iterum iterumque legitime nubendi. Ad uestram igitur mendacissimam assertionem omnino conuincendam, et catholice Ecclesie religionem magis magisque roborandam, B. Augustinum in medium introducamus, et quidquid nobis de bono uiduali dixerit,  omnes simul audiamus. »uidue, inquit, que non continent se, nubant, antequam professe Deo continentiam uoueant. In hoc igitur quod uiduis B. Augustinus, si se continere noluerint, nubere iussit, uos, o heretici, qui easdem condemnandas esse asseritis si nupserint, per omnia mentitos esse ostendit. Quia ergo sancte Ecclesie catholice religioni irreuerenter detrahitis, peccatores uidelicet per penitentiam consequi ueniam posse negatis; uiduas si nupserint condemnatis, eiusdemque sancte Ecclesie ministros mente superba contemnitis, eosque blasphemiis atque conuiciis infamare non desistitis, uos ipsos eterne damnationis reos constituitis. De transactis itaque blasphemiis iam coram Deo et sancte Ecclesie sacerdotibus humiliter penitentiam  agite, diuturne lepre maculas, id est heretice prauitatis blasphemias eorumdem sacerdotum iudicio deponite; uere salutis colorem, scilicet ecclesiastice religionis normam, deuota mente suscipite, ut cum eiusdem sancte Ecclesie filiis recte credendo et bona operando, ad eterne felicitatis brauium possitis pertingere. Amen.



XXXIu.---

Contra Aerianos hereticos ostenditur orationes, eleemosynas, atque sacram Christi oblationem defunctis fidelibus prodesse, exemplis ex Gregor. Dialogus petitis. In idem libri Machabeorum et Apocalyp. Ioannis testimonia proferuntur. Pretiosa sepulcra, funebris pompa potius sunt uiuorum solatia, quam leuamina mortuorum. Sepultura uero in ecclesiis prodest, dum ad eorum memoriam orationes pro eis funduntur. Sancti homines  et angeli preces nostras exaudiunt: et ut etiam a Deo exaudiantur, intercedunt.

Aeriani etiam heretici quasi in corpore lepram gerunt, dum sacramentis catholice Ecclesie, que corpus Christi est, irreuerenter detrahunt. Sed quid de illis Hispaniarum doctor Isidorus in Etymologiarum libro uIII dicat audiamus, cap. 5. »Aeriani, inquit, ab Aerio quodam nuncupati sunt, qui inter cetera sue prauitatis dogmata sacrificium pro defunctis fidelibus offerre contemnunt. Ipsi etiam heretici , suis sectatoribus pro defunctis fidelibus sacrificium offerre uetant.« Recte ergo isti Aeriani cum magistro suo Aerio a catholicis uiris inter hereticos deputantur;  qui non solum ecclesiastice religionis sacramenta suscipere detrectant, uerum etiam illos qui ea deuota mente suscipiunt, procaciter uituperant. Decipiuntur plane in sua mendacissima secta, dum pro defunctis fidelibus Deo offerre uetant sacrificia. Ad conuincendum itaque illorum heretice prauitatis dogmata, necesse est ut ueteris et Noui Testamenti introducamus testimonia.

Beatus igitur Augustinus, malleus scilicet heretieorum fortissimus, in medio nostrum ueniat; et utrum eleemosyne uel sacrificia a fidelibus pro salute suorum defunctorum Deo oblata proficiant, nobis dignanter ostendat. Ait enim  : »Tempus quod  inter hominis mortem et ultimam resurrectionem interpositum est, animas abditis receptaculis continet sicut unaqueque digna est uel requie uel erumna, pro eo quod sortita est in carne, dum uiueret.« Sequitur: Neque negandum est defunctorum animas pietate suorum uiuentium releuari, cum pro illis sacrificium mediatoris offertur, uel eleemosyne fiunt in ecclesia. Sed eis hec prosunt, qui cum uiuerent, hec sibi ut postea possent prodesse meruerunt. Est enim quidam uiuendi modus, nec tam bonus, ut non requirat ista post mortem, nec tam malus, ut ei non prosint ista post mortem. Est uero talis in bono, ut ista non requirat, et est rursus talis in malo, ut nec his ualeat, cum hec uita transierit, adiuuari. Quocirca hic omne meritum comparatur,  quo possit post hanc uitam quispiam grauari uel releuari. Nemo autem speret quod hic neglexit, cum obierit, apud Deum promereri. Non igitur ista que pro defunctis commendandis frequentat Ecclesia, illi apostolice sunt aduersa sententie, qua dictum est: Omnes stabimus ante tribunal Christi , ut referat unusquisque secundum ea que per corpus gessit , scilicet bona uel mala; quia etiam hoc meritum sibi quisque cum in corpore uiueret, comparauit, ut possent ei ista prodesse. Non enim omnibus prosunt. Et quare non, nisi propter differentiam uite, quam quisque gessit in corpore? Cum ergo siue sacrificia altaris, siue quarumcunque eleemosynarum pro baptizatis omnibus offeruntur,  pro ualde bonis gratiarum actiones sunt, pro non ualde malis propitiationes. Sed pro ualde malis etiam, si nulla sunt adiumenta mortuorum, tamen qualescunque uiuorum consolationes sunt. Quibus uero prosunt, uel ad hoc prosunt, ut sit plena remissio, uel certe ut tolerabilior sit ipsa damnatio. Orationibus ergo et sancte Ecclesie sacrificio salutari, et eleemosynis que pro eorum spiritibus offeruntur, non est dubium mortuos adiuuari, ut cum eis misericordius agatur a Domino quam eorum peccata meruerunt. Hoc enim traditum tota obseruat Ecclesia, ut pro eis qui in communione corporis et sanguinis Domini defuncti sunt, cum ad ipsum sacrificium loco suo commemorentur, et oretur; ac pro illis quoque id offertur  sacrificium. Non est igitur ambigendum ista prodesse defunctis, sed talibus qui ita uixerunt ante mortem, ut possint eis hec utilia esse post mortem. Nam qui sine fide operante per dilectionem  eiusque sacramentis de corpore exierint, frustra illis a suis huiusmodi pietatis officia impenduntur, cuius dum hic essent pignore caruerunt; non misericordiam sibi thesaurizauerunt sed iram. Non ergo mortuis noua merita comparantur, cum pro eis aliquid boni operantur sui, sed eorum precedentibus meritis consequentia ista redduntur. Nam istam quisque finiens uitam nisi quod in ea meruerit, non poterit habere post illam.«

 Ecce quibus et qualiter prosint illa, o Aeriani heretici, que pro defunctis fidelibus frequentat sancta mater Ecclesia. Mediocriter malis suffragantur ad pene mitigationem, mediocriter bonis ad plenam absolutionem: qui non habent tante perfectionis merita, ut non indigeant iuuari per pauperes, quorum est regnum celorum , quos sibi fecerunt amicos de mammona iniquitatis , quorum tanta est perfectio, ut ait B. Augustinus  , ut his adiutoriis non indigeant, quales sunt apostoli et martyres. Orationes itaque eleemosynas, sacrificia, et cetera pietatis officia indubitanter B. Augustinus defunctis fidelibus prodesse asserit, et uos, o Aeriani heretici, qui hec negatis, mentitos esse aperte ostendit.

 Forte queritis, o insensati heretici, de duobus eque bonis, scilicet de uno diuite altero paupere, pariter sed mediocriter bonis, qui predictis suffragiis indigent, et meruerunt post mortem pariter adiuuari; pro altero uero, id est pro diuite, speciales a proximis, et communes ab Ecclesia fiunt orationes multeque eleemosynarum largitiones; pro paupere uero non fiunt nisi communes Ecclesie orationes. Si ergo queritis an tantum iuuetur pauper paucioribus subsidiis quantum diues amplioribus? Si autem non pariter iuuatur, non ei redditur secundum merita. Meruit enim pariter iuuari, quia pariter boni exstiterunt. Si uero tantum suffragii consequitur quantum diues, quid contulerunt  diuiti illa bona specialiter pro eo facta? Sane huic uestre questioni responderi potest, o heretici, ualuisse diuiti specialia et generalia suffragia ad consequendam delictorum ueniam; ualuisse et pauperi sola generalia caritatiue ab Ecclesia pro cunctis fidelibus celebrata ad obtinendam peccatorum indulgentiam. ualet diuiti largitio multarum eleemosynarum cum generalibus Ecclesie catholice subsidiis; proficit pauperi bona uoluntas cum communibus eiusdem sancte Ecclesie orationibus et sacrificiis. Potest tamen dici illa plura subsidia contulisse diuiti celeriorem absolutionem, non pleniorem.

Indubitanter itaque, o Aeriani heretici, tenete animas fidelium defunctorum eleemosynis, orationibus,  sacrificiis, et ceteris sancte Ecclesie subsidiis posse iuuari, et delictorum indulgentiam consequi. Et ut non dubitetis uera esse que dicimus, exemplis authenticis probamus. Beatum igitur Gregorium, doctorem scilicet eximium, in medium introducamus; et quid nobis de eleemosynarum profectu dicat, deuota mente simul audiamus. »Quidam miles, inquit  , in hac Romana urbe percussus ad extrema peruenit. Qui eductus e corpore exanimis iacuit, sed citius rediit, et que cum eo in illo seculo gesta fuerant narrauit. Aiebat  enim sicut tunc res eadem etiam multis innotuit, quia pons erat, sub quo niger atque caliginosus fetoris intolerabilis nebulam exhalans fluuius decurrebat. Transacto autem ponte amena erant prata atque uirentia odoriferis herbarum floribus exornata, in quibus albatorum hominum conuenticula esse uidebantur. Tantusque in loco eodem odor suauitatis inerat, ut ipsa suauitatis fragrantia illic deambulantes habitantesque satiaret. Ibi mansiones diuersorum erant, singule magnitudine lucis plene. Ibi quedam mire potentie edificabatur domus, que aureis uidebatur laterculis construi, sed cuius esset non potuit agnosci. Erant uero super ripam predicti fluminis nonnulla habitacula. Sed alia exsurgentis fetoris nebula tangebantur, alia  autem exsurgens fetor a flumine minime tangebat. Hec uero erat in predicto ponte probatio, ut quisquis per eum iniustorum uellet transire, in tenebroso fetentique flumine laberetur. Iusti uero quibus culpa non obsisteret, securo per eum gressu ac libero ad loca amena peruenirent

Quid ergo domus illa, que in amenis locis laterculis aureis edificari uidebatur significet, uel qui sint operatores illius, o Aeriani heretici, qui sacrificia et eleemosynas pro fidelibus defunctis offerre prohibetis, attentius inspiciamus.  »Ex eo quippe quod in uisione ipsa ostensum est, quisquis ille homo est, cui mansio illa ex auro construebatur, aperte datur intelligi, quid est quod operabatur. Nam quoniam premium lucis eterne eleemosynarum  largitate promerebitur, nimirum constat, quia auro edificat domum suam. Nam idem miles qui hec superius uiderat, narrabat quod eosdem laterculos aureos ad edificationem domus senes ac iuuenes, pueri et puelle ferebant. Qua ex re colligitur, quia ii quibus hic pietas facta est, ipsi illic operatores esse uidebantur.« Si ergo qui in presenti uita causa amoris Dei pauperibus eleemosynas donat, mansionem lucis plenam in eterna beatitudine sibi preparat; constat uos in uestra assertione per omnia mentitos esse, qui eleemosynas et sacrificia animabus fidelium defunctorum, o heretici, negatis prodesse. Prosunt quippe uiuorum subsidia, ut dictum est, defunctorum fidelibus  ; sed  illis qui dum uiuerent hoc meruerunt, ut eis post mortem prodesse possint.

Quid ad hec dicitis, o heretici, quid proponitis, uel quid obiicitis? Nunquid iam predictis testimoniis atque exemplis, quod pietatis opera uiuorum animabus defunctorum prosint, indubitanter creditis? an adhuc in uestra mendacissima perfidia dubii permanetis? Sed si adhuc in uestra damnabili secta uos perseuerare dicitis; si adhuc animabus fidelium defunctorum suffragia uiuorum prodesse posse negatis; ad uestram perfidiam superandam  et catholice religionis ueritatem confirmandam, alia atque alia introducemus exempla. Ut ergo orationes et eleemosynas defunctorum fidelium animabus prodesse posse amplius non dubitetis, quod B. Gregorius exemplum proferat, moneo ut diligenter audiatis. Cum essem, inquit  , iuuenculus atque in habitu laicali constitutus, narrari a maioribus scientibus audiui, quod Paschasius huius apostolice sedis diaconus, cuius apud nos rectissimi et luculentissimi de sancto Spiritu libri exstant, mire sanctitatis uir fuerit, eleemosynarum maxime operibus uacans, cultor pauperum et contemptor sui. Sed hic in ea contentione que inardescente zelo fidelium inter Symmachum atque Laurentium facta est, ad pontificatus ordinem  Laurentium elegit. Et omnium  post unanimiter superatus, in sua tamen sententia usque iuxta diem sui exitus perstitit, illum amando et preferendo quem episcoporum iudicio preesse sibi Ecclesia refutauit. Ait itaque Paschasius, cum temporibus Symmachi apostolice sedis presulis esset defunctus, eius dalmaticam feretro suppositam demoniacus tetigit, statimque saluatus est. Post multum uero temporis Germano Capuano episcopo medici pro corporis salute dictauerant, ut in Angulanis thermis lauari debuisset. Qui ingressus easdem thermas, predictum Paschasium diaconum stantem et obsequentem in caloribus balneariis inuenit. Quo uiso, uehementer extimuit, et quid illic tantus uir faceret inquisiuit. Cui ille respondit:  »Pro nulla alia causa in hoc penali loco deputatus sum, nisi quia in parte Laurentii contra Symmachum consensi. Sed, queso te, pro me Dominum deprecare, atque in hoc cognosces quod exauditus sis, si huc rediens me non inueneris.« Qua de re uir Domini Germanus episcopus se in precibus strinxit, et post paucos dies rediit, sed iam predictum Paschasium in loco eodem minime inuenit. Quia enim non malitia sed ignorantie errore peccauerat, purgari post mortem a peccato potuit.« Dicite, o Aeriani insensati heretici, quare post mortem a peccato potuit purgari, nisi quia ex illa eleemosynarum suarum largitate hoc obtinuit, ut tunc ueniam promereri potuisset, cum iam nichil  boni operari posset?

His quoque et huiusmodi uerissimis exemplis fideles Christi populi maxime in fide catholica roborantur, et ad bene operandum deuotius prouocantur, ac uestra exsecrabilis secta omnino conuincitur atque frustratur. Aperte quoque datur intelligi, quod predictus Paschasius Ecclesie Romane diaconus quia in uita sua eleemosynarum largitionibus et ceteris misericordie operibus studuit, idcirco a peccato et a pena peccati liberari meruit. Mentitos igitur uos, o Aeriani heretici, in uestra superstitiosa assertione cognoscite, et defunctorum fidelium animabus orationes, sacrificia  atque eleemosynas proficere posse amplius negare nolite. Miror qua fronte, o dementes heretici, presumitis dicere, scilicet suffragia uiuorum animabus fidelium defunctorum ad consequendam dilictorum ueniam non prodesse, cum hec nonnunquam ipse defunctorum anime uideantur expetere. Nam si post mortem culpe insolubiles non sunt, multum solent animas etiam post mortem orationes, eleemosyne, et maxime oblatio salutaris hostie adiuuare. Ad uestram igitur mendacissimam sectam conuincendam, et catholice Ecclesie religionem confirmandam, ea que premisimus exemplis probare possumus. Quid ergo B. Gregorius de quodam uenerabilis uite presbytero in quarto Dialogorum libro dicat audiamus.

 »Felice, inquit  , episcopo asserente didici, quod fuit quidam presbyter, qui in diecesi Centumcellensis urbis habitabat, atque ecclesie B. Ioannis que in loco qui Tauriana dicitur sita est, preerat. Idem uero uenerabilis presbyter in eodem loco in quo aque calide uapores nimios faciunt, quoties necessitas corporis exigebat, lauari consueuerat. Ubi dum die quadam fuisset ingressus, inuenit quemdam incognitum uirum ad suum obsequium preparatum, qui sibi de pedibus calceamenta abstraheret, uestimenta susciperet, exeunti a caloribus sabanum preberet, atque omne ministerium cum magno famulatu perageret. Cumque hoc sepius ageret, idem presbyter die quadam ad balneum iturus, intra semetipsum cogitans dixit: »uiro illi qui  mihi solet tam deuotissime ad lauandum obsequi, ingratus apparere non debeo, sed aliquid me necesse est ei pro munere portare.« Tunc duos secum oblationum panes detulit. Qui mox ut peruenit ad locum, hominem inuenit, atque ex more eius obsequio in omnibus usus est. Lauit itaque, et cum iam uestitus uoluisset egredi, hoc quod secum detulerat, obsequenti sibi uiro pro benedictione obtulit, petens ut benigne susciperet quod ei caritatis gratia offerret. Cui ille merens afflictusque respondit: »Mihi ista quare das, pater? Iste panis sanctus est, ego hunc manducare non possum. Me etenim quem uides, aliquando loci huius dominus fui, sed pro culpis meis hic post mortem deputatus  sum. Si autem mihi prestare uis, omnipotenti Deo pro me offer hunc panem, ut pro peccatis meis interuenias. Et tunc exauditum te esse cognosce, cum huc ad lauandum ueneris, et me non inueneris.« In quibus uerbis disparuit. Et is qui esse uidebatur homo, euanescendo innotuit quia spiritus fuit. Ipse autem uenerabilis presbyter hebdomada continua se pro eo in lacrymis afflixit, salutarem hostiam quotidie obtulit, et reuersus post ad balneum eum iam minime inuenit.« Qua ex re, o inimici ueritatis Aeriani heretici, aperte potestis colligere quantum prosit animabus fidelium defunctorum immolatio sacre oblationis, quando hanc et ipsi mortuorum  spiritus a uiuentibus obnixe exposcunt, et signa indicant, quibus per eam absolui mereantur.

Apertissime itaque, ut cernitis, o heretici, his uerissimis auctoritatibus atque exemplis religio Christiana magis magisque roboratur, et uestra damnabilis secta indubitanter conuincitur ac frustratur. Nam si uiuorum bona opera, orationes uidelicet, eleemosyne et sacrificia animabus fidelium defunctorum non prodessent, nequaquam ea a uiuis tam sedulo peterent. Sed quia omni dubitatione postposita defunctis animabus uiuorum suffragia prosunt, idcirco hec a uiuis tam necessarie exposcunt.

Quid ad hec dicitis, o heretici, quid respondetis, uel quid obiicitis? Nunquid tam euidentissimis  exemplis, quod uiuorum subsidia defunctorum animabus prosint, iam fidem accommodatis? an adhuc in uestra damnabili perfidia permanere disponitis? Si igitur supradicta ueritatis exempla uobis nondum sufficere dicitis, sed ad suscipiendam ecclesiastice religionis normam adhuc dubii permanetis, ad uestram mendacissimam assertionem omnino superandam, et catholice institutionis ueritatem ex omni parte confirmandam, alia introducemus satis authentica exempla. Beatus itaque Gregorius, uir magne in Christi Ecclesia reuerentie, iterum accedat, et an pietatis opera, que in presenti seculo a uiuis geruntur, defunctorum fidelium animabus prodesse possint, ad eruditionem totius Ecclesie gestarum rerum exemplis nos perdoceat.

 »In monasterio meo, inquit  , ante hoc triennium reminiscor contigisse quod narro. Quidam namque monachus, Iustus nomine, medicine arte fuerat imbutus, qui mihi in eodem monasterio constituto sedule obsequi, atque in assiduis egritudinibus meis excubare consueuerat. Hic itaque languore corporis preuentus, ad extremum ductus est. Cui in ipsa sua molestia frater germanus, nomine Copiosus, seruiebat, qui et ipse quoque nunc in hac urbe Romana per eamdem medicine artem temporalis uite stipendia sectatur. Sed predictus Iustus cum iam se ad extremum peruenire cognouisset, eidem Copioso fratri suo, quod occultos tres aureos haberet innotuit. Quod nimirum fratres  celare non potuit. Subtiliter ergo indagantes, atque illius omnia medicamenta perscrutantes, eosdem tres aureos inuenerunt in medicamine absconditos. Quod mox, ut mihi nuntiatum est, tantum malum de fratre qui nobiscum communiter uixerat, equanimiter ferre non ualui. Quippe quia eiusdem nostri monasterii semper regula fuerat, ut cuncti fratres ita communiter uiuerent, quatenus eis singulis nulla habere propria liceret. Tunc nimio merore perculsus cogitare cepi, uel quid ad purgationem morientis facerem, uel quid in exemplo uiuentibus fratribus prouiderem. Pretioso igitur eiusdem monasterii preposito ad me ascito dixi: »uade et nullus ex  fratribus se ad eum morientem iungat, nec sermonem consolationis ex cuiuslibet eorum ore percipiat; sed cum in morte constitutus fratres quesierit, ei suus frater carnalis dicat, quia pro aureis quos occulte habuit a cunctis fratribus abominatus sit; ut saltem in morte de culpa sua mentem illius amaritudo transuerberet, atque a peccato quod perpetrauit purget. Cum uero mortuus fuerit, corpus illius cum fratrum corporibus non ponatur, sed fossam in sterquilinio facite, et in ea corpus eius proiicite, ibique super eum tres aureos quos reliquit, iactate, simul omnes clamantes: Pecunia tua tecum sit in perditione , et sic eum terra cooperite.« In quibus utrisque rebus, unam scilicet morienti, alteram uolui uiuentibus prodesse;  ut et illum amaritudo mortis a culpa solubilem faceret, et istos auaritie tanta damnatio misceri in culpa prohiberet. Quod ita factum est. Nam cum idem monachus peruenisset ad mortem atque anxie se quereret fratribus commendare, nullusque e fratribus ei applicare et loqui dignaretur; ei carnalis frater cur ab omnibus esset abominatus indicauit. Qui protinus de reatu suo uehementer ingemuit, atque in ipsa tristitia e corpore exiuit. Qui ita est sepultus ut dixeram. Sed fratres omnes eadem eius sententia perturbati, ceperunt singuli extrema queque et uilia et que eis habere regulariter semper licuerat, ad medium proferre, et uehementer formidare ne quid apud se esset, unde reprehendi potuissent. Cum uero post mortem eius  triginta iam dies essent euoluti, cepit animus meus defuncto fratri compati, eiusque cum dolore graui supplicia pensare, et si quod esset ereptionis eius remedium querere. Tunc aduocato ad me eodem Pretioso monasterii nostri preposito tristis dixi: »Diu est quod frater ille qui defunctus est in igne cruciatur. Debemus ergo ei aliquid caritatis impendere, et eum, in quantum possumus, ut a pena eripiatur adiuuare. uade itaque, et ab hodierno die diebus triginta continuis pro eo sacrificium offerre stude, ut nullus omnino pretermittatur dies, quo pro absolutione illius salutaris hostia non immoletur.« Qui protinus abscessit, et paruit. Nobis autem alia curantibus, atque euolutos dies  non numerantibus, idem frater qui defunctus fuerat, nocte quadam fratri suo germano nomine Copioso per uisionem apparuit. Quem ille cum uidisset, inquisiuit, dicens: »Quid est frater? Quomodo es?« Cui ipse respondit: »Nunc usque male fui, sed iam modo bene sum, quia hodie communionem recepi.« Quod idem Copiosus pergens protinus indicauit in monasterio fratribus. Fratres uero illicite  computauerunt dies, et ipsa dies exstiterat, quo pro eo tricesima oblatio fuerat impleta. Cumque et Copiosus nesciret quid pro eo fratres agerent, et fratres ignorassent quid de illo Copiosus uidisset; uno eodemque tempore dum cognoscit  ille, quid isti egerant, atque isti cognoscunt quid ille uiderat, concordanti simul uisione et sacrificio, res aperte claruit quia frater qui defunctus fuerat, per salutarem hostiam supplicium euasit.«

Ne ergo nobis in dubium ueniant uerba mortuorum, o Aeriani heretici, confirmant hec facta uiuentium. Quandiu igitur anima illius fratris defuncta sine hostia salutari mansit, grauissimam, ut credimus, penam sustinuit; postquam uero corporis et sanguinis Redemptoris mundi Iesu Christi hostia pro illa oblata fuit, a pena liberari meruit. Per culpam quippe auaritie in periculum anime cecidit, sed per corporis et sanguinis Domini nostri Iesu Christi sacramentum illud euadere potuit. Quia ergo salutaris hostie oblatio illius fratris anime  post mortem prodesse potuit; uos procul dubio qui hoc pertinaciter negatis, aperte in uestra assertione mentitos esse ostendit. Quid igitur aliud restat, nisi ut suffragia uiuorum defunctorum fidelium animabus prodesse posse nobiscum fideliter credatis, et de prolatis blasphemiis humiliter penitentiam agatis? Nimirum si in hac stultitia permanseritis, si sancte Ecclesie sacramentis increduli fueritis, si ecclesiastice religioni ultra derogare presumpseritis, si tam perspicue ueritati amplius contradixeritis, si tam sacratissime uiuorum ac defunctorum salutaris medicine dubii exstiteritis, de cetu sanctorum omnino peribitis.

Sed si adhuc tam uerissimis exemplis quod sacratissimi  corporis Christi hostiam defunctorum Christianorum animabus prodesse non posse dicitis; ad uestram perfidiam superandam et sancte Ecclesie religionem confirmandam, quod sacratissima corporis Christi oblatio, non solum defunctorum animabus, uerum etiam in hoc adhuc seculo uiuentibus prosit, authenticis probamus exemplis. Beatus igitur Gregorius accedat, et an salutaris hostie oblatio non tantum defunctis, sed etiam uiuis ad salutem et liberationem proficiat, exemplis nos doceat. »Audiuimus, inquit  , quemdam hominem apud hostes in captiuitate positum et uinculis religatum fuisse pro quo sua coniux diebus certis sacrificium offerre consueuerat. Qui longo post tempore ad coniugem reuersus, quibus diebus eius  uincula soluerentur innotuit, eiusque coniux illos fuisse dies, quibus pro eo offerebat sacrificium recognouit.« Agnoscite ergo, o stulti et tardi corde ad credendum heretici, salutarem hostiam non solum defunctis, sed etiam uiuis proficere, et uenenosa lingua sancte Ecclesie religioni detrahere ultra nolite. Nam salutaris hostie oblatio et fidelium defunctorum animas a peccatorum uinculis certissime absoluit, et fideles Christi adhuc in corpore uiuentes spiritaliter reficit, de innumeris tribulationibus eripit, atque ad celestis patrie gaudia desideranda sustollit. In hoc igitur quod supradictus homo apud hostes in captiuitate positus, uirtute  oblati sacrificii frequenter a uinculis absoluebatur, uestra mendax assertio que hoc fieri posse pertinaciter negat, aperte conuincitur atque damnatur. uirtute itaque sacre oblationis Christiani populi maxime in fide sancte Trinitatis, Patris uidelicet, et Filii, et Spiritus sancti solidantur, et ab imminentibus cladibus ac periculis ab eodem misericordissimo Patre Deo frequentissime liberantur, atque a peccatorum nexibus fidelium defunctorum anime, qui hoc in presenti uita positi meruerunt, sine dubio absoluuntur.

Sed si adhuc, o dementes heretici, tam uerissimis exemplis superius prolatis fidem accommodare non uultis; si adhuc in uestra damnabili secta permanere decernitis; ad uestram mendacem assertionem  superandam, et catholice religionis ueritatem certissime confirmandam, scilicet quod salutari corporis et sanguinis Domini nostri Iesu Christi sacrificio, non solum anime defunctorum a contagiis delictorum exuantur, sed etiam adhuc in carne uiuentes a periculis eruantur; aliud B. Gregorius geste rei uerissimum introducit testimonium, dicens: »Agatho, inquit  , Panormitanus episcopus sicut fideles mihi ac religiosi uiri multi testati sunt atque testantur, cum beate memorie Pelagii decessoris mei tempore iussus esset ut Romam ueniret, uim nimie tempestatis pertulit, ita ut se ex tanto undarum periculo euadere posse diffideret. Nauta uero illius, Baruca nomine, qui nunc eiusdem Ecclesie clericatus officio fungitur, post nauem  carabum regebat. Rupto fune cum eodem carabo quem regebat inter undarum cumulos repente disparuit. Nauis autem cui episcopus preerat, tandem post multa pericula ad Osticam insulam fluctibus cassata  peruenit. Cumque die tertio episcopus nautam, qui ab eo arreptus in carabo fuerat, in nulla maris parte uideret apparere, uehementer afflictus mortuum credidit, sed per obsequium caritatis unum quod mortuo debebat impendit, ut omnipotenti Deo pro absolutione eius anime offerre sacrificium uictime salutaris iuberet. Quo oblato, restituta naui, perrexit ad Italiam. Cumque ad Romanum portum peruenisset, illic nautam reperit, quem in carabo arreptum mortuum  putauit. Notandum quod uulgo carabus filiola dicitur. Tunc ergo inopinata exsultatione gauisus est episcopus, eumque qualiter tot diebus in illo tanti maris periculo uiuere posset inquisiuit. Qui uidelicet indicauit, quoties in illius tempestatis fluctibus cum eodem quem regebat carabo uersatus fuisset, qualiter cum illo undis pleno natauerat, et quoties eum a superiori parte deorsum uerso, ipse dorso eius supersederat. Adiungebat etiam quod cum diebus ac noctibus incessanter hoc faceret, iamque eius uirtus funditus et fame simul et labore cecidisset, quo eum ordine diuina misericordia seruauerit indicauit; et quod etiam nunc usque testatur,  dicens: »Laborans in fluctibus atque deficiens, subito mentis pondere sum grauatus, ita ut neque depressus somno essem, neque me uigilare crederem: cum ecce in eodem medio mari me posito quidam apparuit qui mihi panem ad refectionem detulit. Quem mox ut comedi, uires recepi. Nec longe post nauis transiens adfuit, que me ab illo undarum periculo suscepit, atque ad terram deduxit.« Quod scilicet episcopus audiens, requisiuit diem, atque illum diem fuisse reperit, quo pro eo presbyter in Ostica insula omnipotenti Domino hostiam sacre oblationis immolauit.«

Quid ad hec dicitis, o Aeriani heretici, qui pro animabus fidelium defunctorum sacrificium offerre prohibetis, uel quid respondetis? Procul dubio in  uestra mendaci assertione non solum uicti, sed etiam condemnandi estis, qui tam uerissimis exemplis quod salutaris hostie oblatio uiuis et defunctis fidelibus prosit, sibi inuicem concordantibus, assensum fidei prebere superba mente contemnitis. Nam dum supradictus nauta, eo die quo pro illo presbyter etiam longe positus omnipotenti Deo sacrificium obtulit, a quodam scilicet angelo panem accepisse, statim ut comedit uires recepisse, et de tanto periculo uirtute eiusdem sacrificii se incolumem euasisse asseruit; uos qui hoc fieri posse pertinaciter negatis, aperte mentitos ac superstitiosos esse ostendit. Credo quod idcirco hoc tam aperte de sacrificio corporis Christi cum uiuentibus  ac nescientibus agitur, ut uobis, o heretici, et cunctis hec agentibus atque nescientibus ostendatur; quia si insolubiles culpe non fuerint, ad absolutionem etiam uiuis ac defunctis prodesse uictima sacre oblationis possit.

Sciendum, ut iam sepe dictum est, quia illis sacre uictime prosunt, qui uiuendo obtinuerunt, ut eos etiam post mortem opera bona adiuuent, que hic pro ipsis ab aliis fiunt. »Inter hec autem pensandum est, ut ait B. Gregorius  , quod tutior uia sit, ut bonum quod quisque post mortem suam sperat agi per alios, agat dum ipse uiuit per se. Beatius quippe est liberum de carcere exire quam post uincula libertatem querere. Debemus itaque presens seculum uel quia iam conspicimus defluxisse,  tota mente contemnere, quotidiana Deo lacrymarum sacrificia offerre, quotidianas carnis eius et sanguinis hostias immolare. Hec namque singulariter uictima ab eterno interitu animam saluat, que illam nobis mortem Unigeniti per mysterium reparat, qui licet surgens a mortuis iam non moritur, et mors ei ultra non dominabitur ; tamen in seipso immortaliter atque incorruptibiliter uiuens, ut ait B. Gregorius in Dialogorum libro, iterum in hoc mysterio sacre oblationis immolatur. Ibi quippe eius corpus sumitur, eius caro in populis salute partitur, eius sanguis non iam in manus infidelium, sed in ora fidelium  funditur. Hinc ergo pensemus quale sit pro nobis hoc sacrificium, quod pro absolutione nostra passionem Unigeniti Filii Dei semper imitatur. Quis enim fidelium habere dubium possit in ipsa immolationis hora ad sacerdotis uocem celos aperiri, in illo Iesu Christi mysterio angelorum choros adesse, summis ima sociari, terrena celestibus iungi, unum quidem ex uisibilibus atque inuisibilibus fieri?

»Sed, ut ait B. Gregorius  , necesse est ut cum hec agimus, nosmetipsos Deo in cordis contritione mactemus; quia qui passionis Dominice mysteria celebramus, debemus imitari quod agimus. Tunc ergo uera pro nobis Deo erit hostia, cum nosmetipsos hostiam fecerimus. Sed studendum nobis  est, ut etiam post orationis tempora, in quantum, Deo largiente, possimus, in ipso animum suo pondere et uigore seruemus; ne post cogitatio fluxa dissoluat, ne uana mentis letitia subrepat, et lucrum compunctionis anima per incuriam fluxe cogitationis perdat. Sic quippe quod poposcerat Anna obtinere meruit, quia se post lacrymas in eodem mentis uigore seruauit. De qua nimirum scriptum est: uultusque eius non sunt amplius in diuersa mutati . Quia igitur non est oblita que petiit, non est priuata munere quod poposcit.«

Sufficiunt uobis, o Aeriani heretici, tot ueritatis testimonia atque exempla, an adhuc ad uestram perfidiam superandam et catholice religionis ueritatem confirmandam alia ex ueteri et Nouo Testamento  queritis testimonia? Si ergo hoc uultis, quid Iudas Machabeus, pro eis qui in bello ceciderant egerit, moneo, ut diligenter audiatis. Ait enim uerissima illius temporis hostia: uir fortissimus Iudas, collatione facta, duodecim millia drachmas argenti misit Hierosolymam offerri eas ibi pro peccatis mortuorum . Iuste siquidem et religiose de generali resurrectione cogitauit pro uiuorum peccatis, qui in prelio interierant, argentum Deo offerri mandauit. Nondum enim noui Testamenti precepta nouerat, et tamen catholice Ecclesie religionem fide et operatione iam presignabat. Iste igitur quia indubitanter eos, qui pro lege, et templo, et sancta ciuitate pugnando in bello occubuerant,  resurrecturos sperabat, eorumque animabus pia facta bonorum prodesse credebat; idcirco pro eis omnipotenti Deo munera offerebat. Nisi enim eos certissime resurrecturos crederet, nequaquam pro illis Domino oblationes obtulisset. Sed quia considerabat quod hi qui cum pietate, id est pro defensione legis suorumque ciuium, dormitionem, scilicet mortem acceperant, optimam haberent apud Deum repositam gratiam; idcirco pro eis offerebat argenti oblationem, ut celeriorem consequerentur peccatorum remissionem. Iuste igitur et religiose de resurrectione cogitauit, qui pro absolutione animarum Deo munera ante altare obtulit. Quam cogitationem  Scriptura sacra subsequenter laudans, ait: Sancta ergo et salubris est cogitatio pro defunctis exorare, ut a peccatis soluantur . Ac si apertius diceret: Sancta est cogitatio, id est Deo placita, et salubris, id est proficua, pro defunctis fidelibus exorare, pro eis scilicet orationes, eleemosynas et sacrificia Deo offerre, que utique proficua non essent, si, ut uos mentimini, o Aeriani heretici, animabus fidelium defunctorum non prodessent. Fortissimus igitur uir Iudas omnes homines resurrecturos esse credidit, et animabus fidelium defunctorum suffragia uiuorum prodesse non dubitauit, ideoque pro illorum absolutione Deo munera obtulit. Per hoc itaque quod resurrectionem generalem indubitanter sperauit, et sacrificia atque eleemosynas  animabus illorum qui cum pietate, id est pro defensione patrie suorumque ciuium, dormitionem acceperant, deuota mente ad altare oblationem Deo obtulit, uos qui hec posse fieri negatis, in uestra assertione mentitos esse aperte conuincit. Ut cernitis, o heretici, ueteris et Noui Testamenti auctoritates sibi inuicem concordant, uestramque detestabilem sectam omnino condemnant.

Quid dicitis, o Aeriani heretici, uel quid ad hec respondetis? uelim nosse cuius uoluntatis uel cuius fidei estis. Nonne iam tot ueritatis testimoniis fidem accommodatis, an adhuc in uestra damnabili perfidia permanere disponitis? Si ergo ueteris et Noui Testamenti auctoritatibus nondum creditis, si uerissimis exemplis quod ueraciter pia atque deuota  uiuorum opera animabus defunctorum prosunt, fidem non accommodatis; saltem uel angeli testimonio omni dubietate postposita credere debetis. Itaque ut catholice matris Ecclesie sancta religio maxime corroboretur, et uestra mendacissima secta euidentius condemnetur; omnibus nobis simul audientibus, testimonium angeli per Ioannem euangelistam uerissime prolatum in medium proferatur. Quid ergo B. Ioannes in Apocalypsi, id est in reuelatione non ab homine sed ab angelo audierit, diligenter attendamus. Audiui, inquit, uocem de celo dicentem mihi: Beati mortui qui in Domino moriuntur . Nolo uos ignorare, o Aeriani heretici, quod hec uox non solum ad B. Ioannem pertinet,  sed etiam ad omnes fideles qui remunerationem eterne beatitudinis exspectant. Sed iam quid B. Ioannes ab angelo audierit, plenius audiamus: Audiui, inquit, uocem de celo dicentem mihi: Scribe: Beati mortui qui in Domino moriuntur. Ac si angelus B. Ioanni apertius loqueretur, dicens: Cum sim locutus de cruciatu et infelicitate malorum, non desperes de beatitudine bonorum; sed potius scribe illa in corde tuo, uel litteris commenda, ut ad posteros perueniant; quia uere beati sunt mortui, qui in Domino, id est in confessione Domini moriuntur, scilicet quando corpus ab anima resoluitur. Sequitur: Amodo iam dicit Spiritus, ut requiescant a laboribus  suis . Quasi diceret: Amodo, id est a presenti tempore uel a tempore resurrectionis, iam dicit Spiritus, scilicet tota Trinitas, quia Spiritus est Deus, ut requiescant, uidelicet ut amplius non patiantur labores suos quos hucusque passi sunt. Opera enim illorum sequuntur illos, id est merces operum sequitur. Ac si apertius diceret: Dum in mundo erant, maiores tribulationes ad maiorem coronam pertinebant, unde abiecti a Deo esse putabantur; sed ultra iam non patientur, et opera illorum, scilicet que ipsi in hac presenti uita adhuc positi per seipsos operati sunt, uel post mortem illorum pro illis Domino pie oblata fuerunt, sequentur illos, scilicet proficient illis ad consequendam eterne beatitudinis remunerationem.

 Quod ueteris et Noui Testamenti auctoritates, o stulti et tardi corde ad credendum Aeriani heretici, de uiuorum suffragiis et animarum fidelium defunctorum absolutione astruunt, hoc celestis uox testatur, et uestram, ut cernitis, damnabilem sectam aperte conuincunt. Sanctorum antiquorum et modernorum Patrum uerissima testimonia pia ac religiosa uiuorum facta defunctis fidelibus prodesse confirmant, celestis uox hec eadem asseuerat, et uos qui hec fieri posse pertinaciter negatis, simul in uestra mendaci assertione falsos testes esse comprobat.

Audite igitur, o Aeriani heretici, que dico; auscultate que loquor; diligenter attendite que pro  uestra salute moneo. Quia ergo non solum diuinarum Scripturarum auctoritatibus, uerum etiam angelice uocis testimonio omnino conuicti estis, necesse est ut de blasphemiis uestris, quibus sancte Ecclesie sacramentis polluto ore et infido corde hactenus irreuerenter detraxistis, humiliter penitentiam agatis, omnemque eiusdem sancte matris Ecclesie catholice religionem a Iesu Christo Dei et hominis Filio institutam, et a Spiritu sancto qui a Patre et Filio procedit, consecratam esse fideli mente credatis, eamque deuota intentione per eiusdem sancte Ecclesie ministros gratanter suscipiatis, ut cum fidelium cetibus ad celestis patrie beatitudinem pertingere possitis. Nisi enim in presenti seculo ab hac stultitia recesseritis, in futuro omnino  peribitis.

Forte etiam queritis, o Aeriani heretici, utrum impio diuiti aliquid prosit pretiosa sepultura, uel pio pauperi nocebit uilis uel nulla. Unde ait B. Augustinus in sermone De uerbis Apostoli  : »Pompa funeris, agmina exsequiarum, et sumptuosa sepulture diligentia uiuorum sunt qualiacunque solatia, non mortuorum adiutoria. Preclaras, ut credimus, exsequias in conspectu hominum purpurato illi diuiti exhibuit turba famulorum, sed multo clariores in conspectu Domini ulceroso illi pauperi ministerium exhibuit angelorum, qui eum extulerunt, non in monumentum marmoreum, sed in Abrahe gremium.  Sit tamen cura fidelibus mortuos sepeliendi et sepulcra construendi, quia hec in Scripturis sanctis inter bona opera deputata sunt, non solum in corporibus patriarcharum aliorumque sanctorum, sed etiam in ipsius Domini corpore qui ita fecerunt, ibique obsequium prestiterunt laudati sunt. Impleant igitur hec homines erga suos officia postremi muneris, et sui humani lenimenta meroris. uerum illa que adiuuant spiritus defunctorum, scilicet oblationes, orationes et eleemosynas, obseruantius studiosiusque procurent.«

Ut ergo pretiosam sepulturam, o Aeriani heretici, impio diuiti minime posse proficere non dubitetis, quid B. Gregorius referat moneo ut diligenter audiatis. »uir uite, inquit  , uenerabilis, Maximianus  Syracusanus episcopus, qui diu in hac urbe meo monasterio prefuit, narrare consueuit, dicens: Quidam curialis illic sacratissimo paschali Sabbato iuuenculam cuiusdam filiam in baptismate suscepit.« Curiales, ut ait B. Isidorus in Etymologiarum libro  , idem sunt qui et decuriones; et dicti curiales quia ciuilia munera procurant et exsequuntur. »Supradictus itaque curialis post ieiunium domum reuersus, multoque uino inebriatus, eamdem filiam suam secum manere petiit, eamque nocte illa, quod dictu nefas est, perdidit. Cumque mane facto surrexisset, reus cogitare cepit, ut ad balneum pergeret, ac si aqua balnei lauaret maculam peccati. Perrexit igitur et lauit, cepitque trepidare ecclesiam ingredi. Sed si tanto die non iret, ad ecclesiam,  erubescebat homines; si uero iret pertimescebat iudicium Dei. uicit itaque eum humana uerecundia, perrexit ad ecclesiam. Sed tremebundus ac pauens stare cepit, atque per singula momenta suspectus, qua hora spiritui immundo traderetur et coram omni populo uexaretur. Cumque uehementer timeret, ei in illa missarum celebritate, quasi aduersi nichil contigit. Qui letus exiit, et die altero ecclesiam iam securius intrauit. Factumque est ut per sex continuos dies letus ac securus procederet, existimans quod eius scelus, aut Dominus non uidisset, aut uisum misericorditer dimisisset. Die autem septimo subita morte defunctus est; cumque sepulture traditus fuisset, per longum tempus  cunctis uidentibus, de sepulcro illius flamma exiit, et tandiu ossa eius concremauit, quousque omne sepulcrum consumeret, et terra que in tumulo collecta fuerat defossa uideretur. Quod uidelicet omnipotens Deus faciens, ostenderet quid eius anima in occulto pertulit, cuius etiam corpus ante humanos oculos flamma consumpsit. Qua in re nobis quoque hec audientibus exemplum formidinis dare dignatus est, quatenus ex hac consideratione colligamus, quid anima uiuens ac sentiens pro reatu suo patitur, si tanto ignis supplicio etiam insensibilia ossa concremantur.«

 Ut ergo supradictum est, o Aeriani heretici, nec diuiti impio pretiosa sepultura proderit, nec pio pauperi uilis oberit, quia qui in fide et amore Christi ab hoc seculo recedit, ut credimus, ad eternam requiem transit, ideoque nichil obest illi, etiamsi in despecto loco sepeliri contigerit. Qui autem male uiuendo a fide et dilectione Dei se elongat, si in sua malitia perseuerans de hoc seculo migrat, quamuis pretiosam corpus illius sepulturam habeat, nichil tamen ei proficit, dum illius anima ad eternam damnationem transmeat.

Forte queritis, o Aeriani heretici, an prosit animabus, si defunctorum corpora in ecclesiis fuerint sepulta? Sed si hoc queritis, beatus Gregorius respondeat uobis: »Cum grauia, inquit  , peccata  non deprimunt, hoc prodest mortuis si in ecclesiis sepeliantur, scilicet quod eorum proximi, quoties ad eadem sacra loca conueniunt, suorum quorum sepulcra aspiciunt, recordantur, et pro eis Domino preces fundunt. Nam quos peccata grauia deprimunt, non ad absolutionem, sed potius ad maiorem damnationis cumulum eorum corpora in ecclesiis ponuntur. Quod melius ostendimus, inquit B. Gregorius, si ea que diebus nostris gesta sunt, breuiter narremus.

»  uir namque uenerabilis uite Felix, Portuensis episcopus, in Suauiniensi  prouincia ortus atque nutritus est. Qui quamdam sanctimonialem feminam in loco eodem fuisse testatur, que carnis quidem continentiam habuit, sed lingue procacitatem  atque stultiloquium non declinauit. Hec igitur defuncta atque in ecclesia posita est. Nocte autem eadem ecclesie custos per reuelationem uidit, quia deducta ante sacrum altare, per medium secabatur, et pars una illius igne cremabatur, pars autem altera intacta remanebat. Cumque hec surgens mane fratribus narraret, et locum uellet ostendere in quo fuerat igne consumpta, ipsa flamme combustio ita ante altare in marmoribus apparuit, ac si illic eadem femina corporeo igne fuisset concremata. Ex qua re aperte datur intelligi, quia hi quibus hic dimissa peccata non fuerint, ad euitandum iudicium Dei sacris locis non ualent post mortem iuuari.« Qui ergo in presenti uita male uiuunt  et uitam suam emendare negligunt, si post mortem eorum corpora in ecclesiis sepeliantur, ex consecrati loci positione et sanctarum reliquiarum presentia ab imminentibus suppliciis non releuantur, sed potius illorum anime et corpora grauantur. Sciendum preterea quod non solum impiorum anime per hoc quod illorum corpora in ecclesiis sepeliuntur, amplius cruciantur, sed etiam ecclesiastici uiri, episcopi scilicet et abbates ceterique sancte Ecclesie prelati, qui ea uel pretio uel propinquorum rogatu in eis reponi permittunt, grauiter in Deum et in sanctos illius quorum reliquie in illis  ecclesiis consecrate sunt delinquunt, et ut ea que dicimus, o Aeriani heretici, uera esse non dubitetis, quid B. Gregorius dicat moneo ut diligenter audiatis.

»Ioannes, inquit  , uir magnificus in hac urbe Romana locum prefecture seruans, cuius ueritatis atque grauitatis sit nouimus: qui mihi testatus est ualerianum patricium in ciuitate, que Brixa dicitur, fuisse defunctum, cui eiusdem ciuitatis episcopus, accepto pretio, locum in ecclesia prebuit in quo sepeliri debuisset. Qui uidelicet ualerianus usque ad etatem decrepitam leuis ac lubricus exstitit, modumque suis prauitatibus ponere contempsit. Eadem uero nocte qua sepultus est, B. Faustinus martyr in cuius ecclesia corpus illius fuerat  humatum, custodi suo apparuit, dicens: »uade et dic episcopo ut proiiciat hinc fetentes carnes quas hic posuit; quia, si non fecerit, die tricesimo ipse morietur.« Quam uisionem custos episcopo timuit confiteri. Et rursum admonitus dicere recusauit. Die autem tricesimo eiusdem ciuitatis episcopus, cum uespertina hora sanus atque incolumis ad lectum rediisset, subita et inopinata morte defunctus est.« Ut ergo iam superius dictum est, qui in presenti seculo peccata sua emendare negligunt, si post mortem eorum corpora in ecclesiis tumulantur, potius inde grauantur, quam releuantur; et qui eos ibi sepeliunt, sanctis quorum ibi reliquie posite sunt, iniuriam faciunt. Quicunque igitur alicuius scelerati hominis corpus in ecclesia sepulture mancipat,  sanctorum reliquias inhonorat, et Deum amplius ad iracundiam prouocat. Sed si dubitatis, o Aeriani heretici, non ita esse ut dicimus, B. Gregorium iterum in medium introducamus, et quod nobis geste rei exemplum protulerit, attentius audiamus.

»uenantius, inquit  , Lunensis episcopus, et magnificus Liberius uir nobilissimus, se scire suosque homines interfuisse testantur ei rei quam narrant nuper in Genuensi urbe contigisse. Ibi namque, ut dicunt, ualentinus nomine, Mediolanensis Ecclesie defensor, defunctus est, uir ualde lubricus et cunctis leuitatibus occupatus, cuius corpus in ecclesia beati martyris Siri sepultum est. Nocte autem media in eadem ecclesia facte sunt uoces ac  si quis uiolenter ex ea repelleretur atque traheretur foras. Ad quas nimirum uoces cucurrerunt custodes, et uiderunt duos quosdam teterrimos spiritus, qui eiusdem ualentini pedes quadam ligatura strinxerant, et eum ab ecclesia clamantem nimiumque uociferantem trahebant, qui uidelicet custodes exterriti ad sua stramenta reuersi sunt. Mane autem facto aperientes sepulcrum, in quo idem ualentinus fuerat humatus, eius corpus non inuenerunt. Cumque extra ecclesiam quererent ubi proiectum esset, inuenerunt hoc in sepulcro alio positum, ligatis adhuc pedibus, sicut de ecclesia fuerat abstractum.  Ex qua re, o Aeriani heretici, colligite quia quos peccata grauia deprimunt, si in sacro loco sepeliri se faciant, restat ut etiam de sua presumptione iudicentur; quatenus eos sacra loca non liberent, sed etiam culpa temeritatis accuset.« Et ut ea que dicimus, o Aeriani heretici, indubitanter uera esse credatis; quid de quodam homine qui, dum uiueret, emendare uitam suam neglexerat, et in ecclesia sepultus fuit, B. Gregorius dicat, moneo ut diligenter audiatis.

»Quid in hac Romana urbe, inquit  , contigerit, eorum qui hic habitant plurimi testantur, quod quidam artis eorum primus, cum defunctus fuisset, in ecclesia B. Ianuarii martyris iuxta portam S. Laurentii martyris a coniuge sua sepultus  est. Sequenti autem nocte ex sepultura eadem, audiente custode, eius spiritus cepit clamare: »Ardeo, ardeo.« Cum uero has diu uoces emitteret, custos hoc eius nuntiauit uxori. Uxor uero illius eos qui diligenter inspicerent, artis eiusdem uiros transmisit ad ecclesiam, uolens cognoscere qualiter eius esset corpus in sepulcro, de quo talia clamaret. Qui aperientes sepulcrum, uestimenta quidem intacta repererunt, que nunc usque in ecclesia pro eiusdem cause testimonio seruantur. Corpus uero illius omnino non inuenerunt, ac si in sepulcro eodem positum non fuisset. Ex qua re colligendum est, o heretici, qua ultione anima eius damnata sit, cuius caro etiam de ecclesia est proiecta. Quid igitur sacra loca sepultis prosunt, quando hi qui indigni  sunt, ab eisdem sacris locis diuinitus proiiciuntur?«

 Forte etiam queritis, o Aeriani heretici, de aliquo mediocriter bono, qui sacrificiorum, orationum, eleemosynarum suffragiis indigens, in ipso consummationis seculi articulo cum reliquis migrauerit, si saluus esse poterit; pro eo quod non offeretur amplius sacrificium uel oratio siue eleemosyna; nec habebit tante perfectionis merita, ut his suffragiis non egerent. Nunquid ergo saluabitur? Credimus eum quasi per ignem transeuntem saluari meritis et intercessionibus celestis Ecclesie, que pro fidelibus semper intercedit uoto et merito, donec impleatur Christus, id est omnis Ecclesia, que corpus Christi est.

 Forte etiam queritis, o heretici, quomodo sancti iam in conspectu Dei glorificati audiunt preces supplicum, et quomodo intercedunt pro nobis ad Deum. Nunquid preces supplicantium audiunt, et uota postulantium in eorum notitiam ueniunt? Pro certo igitur sciatis, o heretici, non esse incredibile animas sanctorum, que in abscondito faciei Dei ueri luminis illustratione letantur, in ipsius contemplatione ea que foris aguntur intelligere quantum uel illis ad gaudium uel nobis ad auxilium pertinet. Sicut enim angelis, ita et sanctis qui Deo assistunt petitiones nostre innotescunt in uerbo Dei  quod contemplantur. Unde et dicuntur angeli orationes et uota nostra offerre Deo, non quia eum doceant, sed quia eius uoluntatem super eis consulunt. Unde ait B. Augustinus in libro De orando Deum: »Angelis qui sunt apud Deum innotescunt petitiones nostre, ut quodammodo eas Deo offerant, et quod, Deo iubente, implendum esse cognouerint, hoc nobis uel euidenter, uel latenter reportent.« Unde et angelus hominibus, scilicet Tobie et Sare, ait: Cum oraretis, ego orationem uestram obtuli Deo . Ad omnia quidem scienda sufficit Deo sua perfectio; habet tamen nuntios, id est angelos, non qui ei que nescit annuntient, sed qui uoluntatem eius perficiant; non enim sunt ulla que nesciat, sed bonum angelorum est de operibus suis eius consulere  ueritatem; et hoc est quod ei dicuntur nonnulla nuntiare. Non ut ipse ab eis discat, sed ut ab eo ipsi per uerbum eius sine corporali sono nuntiant etiam quod uolunt; ab eo missi, ad quos uolunt, totum ab illo per illud uerbum audientes, id est in eius ueritate inuenientes quid sibi faciendum, quid et quibus et quando annuntiandum sit. Nam et nos orantes eum, non eum docemus, quia ipse nouit etiam antequam petamus. Ait enim uerbum eius: Scit enim Pater uester celestis quid uobis necesse sit, etiam priusquam aliquid petatis ab eo . Nec ista ex tempore cognouit, sed futura omnia temporalia, atque in eis etiam quid et quando ab illo petituri fueramus, et quos et de quibus rebus uel exauditurus esset uel non exauditurus, sine  initio ante presciuit. Non ergo dicitur angelus, ut ait B. Augustinus in libro De gratia Noui Testamenti, orationes nostras offerre Deo quasi Deus tunc nouerit quid uelimus et quo indigemus, quia omnia antequam fiant sicut et postquam facta sunt nouit ; sed quia necesse habet rationalis creatura temporales causas ad eternam ueritatem referre, siue petendo quid erga se fiat, siue consulendo quid faciat.

Si autem angeli a Deo per eius uerbum discunt petitiones nostras, et quid de eis implendum sit uel non, cur non credimus animas sanctorum Dei faciem contemplantium, in eius ueritate intelligere preces hominum, et que implende sint, uel non? Inde est  quod Deus dicitur exaudire quorumdam preces, non solum quando effectui mancipat, sed etiam quando innotescunt curie angelorum et sanctarum animarum, quid in futurum sit uel non; uel quod cognoscunt in Dei uoluntate esse, uolunt et ipsi. Adeo enim superne ueritati addicti sunt, ut nichil preter uoluntatem eius uelle queant. Intercedunt igitur ad Deum pro nobis sancti; et merito, dum eorum merita suffragantur nobis; et affectu, dum uota nostra cupiunt impleri. Quod tamen non faciunt nisi in uoluntate Dei implenda didicerint. Oramus ergo eos ut intercedant pro nobis, id est ut eorum merita suffragentur nobis, et ut ipsi uelint bonum nostrum, quia  eis uolentibus Deus uult, et ita fit ut ipsis orantibus misereatur nostri Deus.

Ex premissis constat quod cum quibusdam misericordius agat Deus, quam aliqua eorum peccata meruerunt, scilicet cum mediocriter malis qui suffragiis Ecclesie iuuantur. ueteris et Noui Testamenti auctoritate, o Aeriani heretici, quod fidelium defunctorum anime piis uiuorum operibus iuuentur, sibi indubitanter concordant, et uos qui hoc fieri posse negatis omnino condemnant. Quod uiuorum suffragia, orationes uidelicet, sacrificia et eleemosyne animabus fidelium ueraciter prosint, sanctarum Scripturarum auctoritates euidenter confirmant, uosque in uestra damnabili assertione mentitos esse aperte comprobant.

 De blasphemiis ergo quibus sancte Ecclesie religioni hactenus detraxistis humiliter penitentiam agite, immundas lepre uarietates, id est heretice prauitatis maculas eiusdem Ecclesie sacerdotibus in cordis contritione et uera confessione ostendite; uere salutis colorem, id est ecclesiastice religionis normam eisdem approbantibus deuota mente suscipite, ut non cum hereticis et paganis uobis contingat perire, sed cum catholice fidei cultoribus ad celestis patrie beatitudinem possitis pertingere. Amen.



§ XXXu.---

Christus Dominus in Phariseis Coritianos redarguit, qui carnalem copulam post resurrectionem admittebant. Resurgent ergo homines in eisdem corporibus, sed omni decore fulgentibus;  nec aliquo coitu maculandis, quibus non est necessitas moriendi. Unicum opus manet beatis Deum sine cessatione laudare; ubi non erit successio diei et noctis, sed perpetua lux, que mundis corde promittitur.

Preterea sunt quidam heretici, qui quasi in carne et cute lepram gerunt, dum de carnalibus future uite corruptionibus suadere indoctis hominibus conantur, ut Coritiani  heretici, qui resurrectionem futuram in carnis uoluptate existimant. Reuera predicti Coritiani heretici nimium a ueritatis tramite deuiant, qui post resurrectionem uiros et mulieres iterum carnaliter commisceri putant. Multum quippe a catholice Ecclesie doctrina recedunt, qui in futuro seculo uiros cum mulieribus carnaliter coire asserunt. Ut ergo illos in sua  falsa assertione mentitos esse comprobemus, nobis necesse est ut sanctarum Scripturarum eis testimonia opponamus. uos igitur monemus, o Coritiani heretici, qui resurrectionem creditis, sed eam in uoluptate carnis futuram asseritis, ut ea que dicuntur, diligenter audiatis. In hoc quod resurrectionem omnium hominum futuram creditis, sancte Ecclesie fidei concordatis; sed quia post resurrectionem homines uoluptatibus carnis inseruire dicitis, a catholice fidei regula nimium receditis. Ad uestram igitur damnabilem perfidiam superandam, et catholice Ecclesie fidem corroborandam, Sadduceorum  interrogationem in medium proferamus, et quid eis iudex uiuorum et mortuorum iehsu Christus responderit, simul audiamus.

Ait enim Lucas euangelista: Accesserunt ad Iesum quidam Sadduceorum, qui negant esse resurrectionem, et interrogauerunt eum, dicentes: Moyses scripsit nobis: Si frater alicuius mortuus fuerit habens uxorem, et hic sine filiis fuerit, ut accipiat eam frater eius uxorem, et suscitet semen fratri suo. Fuerunt ergo apud nos septem fratres, et primus accepit uxorem, et mortuus est sine filiis: et sequens accepit illam, et ipse mortuus est sine filio, et tertius accepit illam, et mortuus est. Similiter et omnes septem, et non reliquerunt semen, et mortui sunt. Nouissima autem omnium mortua est et mulier. In  resurrectione ergo, cuius eorum erit uxor? Siquidem septem habuerunt eam uxorem . Audite igitur, o Coritiani heretici, quid Dei et uirginis Filius ad supradicta Sadduceis responderit, quamque euidenter superstitiosam assertionem uestram destruxerit. Respondit ergo illis iehsu: Filii huius seculi nubunt et traduntur ad nuptias; illi uero qui digni habebuntur seculo illo et resurrectione ex mortuis, neque nubent neque ducent uxores: neque enim ultra mori poterunt . Quid lucidius, quid clarius, uel quid apertius, o Coritiani heretici, audire uultis? Aperte quidem Deus et homo iehsu Christus hac sententia statum uere resurrectionis aperit; et uos qui post resurrectionem uiros cum mulieribus  iterum carnaliter conuenire dicitis, indubitanter mentitos esse ostendit. Hac auctoritate sancte Ecclesie catholice fides maxime roboratur, et uestre superstitionis secta ex toto frustratur.

Filii huius seculi nubunt, inquit Dei Filius, et traduntur ad nuptias; illi uero qui digni habentur seculo illo, et resurrectione ex mortuis, neque nubent, neque ducent uxores: neque ultra mori poterunt. Quare ergo filii huius seculi nubunt et traduntur ad nuptias, nisi ut filios generent qui post mortem illorum eis successores existant? Ideo igitur nubunt et ad nuptias traduntur, ut filios habeant quos sibi superstites relinquant. Quia ergo seipsos indubitanter morituros sciunt, idcirco nubunt, et ad nuptias traduntur. Connubia itaque propter filios, filii  propter successionem, successio propter mortem in presenti seculo preuidentur. In futuro autem seculo non nubent, neque ad nuptias tradentur, quia ultra mori non poterunt. Superflue quidem successio filiorum ibi queritur, ubi nullus moritur. Non est igitur querenda successio prolis post diem resurrectionis.

Sed quia iam sufficienter nos docuisti, o Christe, quod illi qui seculo illo digni habebuntur non nubent neque ad nuptias tradentur, te deprecamur, ut iterum nos docere digneris, quales post resurrectionem erunt. Aequales, inquit, angelis sunt; et filii sunt Dei, cum sint filii resurrectionis. In hoc quod dicit equales angelis sunt, non carnalem sed spiritalem illorum futuram conuersationem euidenter  ostendit. In hoc uero quod subsequenter ait, et filii sunt Dei, cum sint filii resurrectionis, aperte demonstrat eos uisione Dei perfrui sine labe corruptionis. Potenter quippe Dei et uirginis Filius hac sententia, ut cernitis, o Coritiani heretici, nefandam assertionem uestram destruit, dum homines post resurrectionem angelis equales, et Dei filios futuros esse dicit.

Nequaquam ergo homines post resurrectionem, ut uos mentimini, cum mulieribus carnaliter coire necesse habebunt, qui angelis Dei equales et filii Dei erunt. Postquam autem Dominus noster iehsu Christus proposite Sadduceorum questioni de uere resurrectionis statu et conditione satisfecit, contra eorumdem Sadduceorum infidelitatem, qui resurrectionem  negant, ueteris Testamenti auctoritatem introducit. Ait enim: Quia resurgent mortui et Moyses ostendit secus rubum, sicut dicit Dominum Deum Abraham, et Deum Isaac, et Deum Iacob . Ac si apertius diceret: Quia uos, o Sadducei, resurrectionem futuram negatis, prophetarum dicta respuitis, et me tentando de statu et conditione resurrectionis interrogatis, testimonium Moysi, cuius libros recipitis, moneo ut diligenter audiatis: Dixit ergo Moyses filiis Isrel: Deus Abraham, Deus Isaac et Deus Iacob apparuit mihi . Per animas ergo horum supradictorum iustorum, scilicet Abrahe, Isaac et Iacob probat animas omnium hominum, non cum corporibus post mortem  carnis penitus interire, sed in nouissimo die cum corporibus suis resurgere, et sic semper Deo uiuere. Deus, inquit, non est mortuorum, sed uiuorum. Per hoc quod dicitur: non est Deus mortuorum, sed uiuorum, etiam resurrectio intelligitur corporum, que cum animabus bene uel male gesserunt. Omnes, inquit, uiuunt ei. Ac si diceret: Deus est omnium Dominus, et ipse est uera uita omnium uiuentium. Boni tamen uiuunt ei per gratiam et per eius beneplacitum; mali uero per essentiam tantum. Deo uiuunt boni, quia Deus illorum uitam preparat et approbat; mali uiuunt ei, quia illorum superbiam non ignorat. Unde Psalmista ait: Quoniam excelsus Dominus, et humilia respicit, et alta, id est malorum superbiam, a longe cognoscit . Omnis enim peccans superbus est. Faciens enim uetita, contemptui habet diuina precepta. Si ergo Dominus malos penitus ignoraret, nullatenus eos iudicaret uel condemnaret. Sic etiam fideles Christi in Officio defunctorum sese inuicem hortantur, dicentes: Regem, cui omnia uiuunt, adoremus.

Quid ad hec dicitis, o Coritiani heretici, qui homines post resurrectionem cum feminis coire dicitis, uel quid respondetis? Procul dubio in uestra mendaci assertione uicti estis. Quomodo post hanc uitam uiri cum mulieribus carnaliter conuenire poterunt, qui peccandi facultatem ultra non habebunt? Resurgent eorum corpora, ut credimus, genitalia membra habentia; sed nulli uoluptati uel  necessitati nubendi mancipanda. Genitalia membra habebunt, sed uoluptate et effectu ceundi omnino carebunt. Ubi non erit necessitas moriendi nec facultas peccandi, ibi procul dubio nec carnalis uoluptas ceundi  . Bonis uoluntas et malis facultas non poterit esse peccandi, uel ulla conditio moriendi. Istis in eterna uita feliciter uiuentibus, illis in eterna morte infeliciter sine moriendi potestate durantibus, quoniam utrique sine fine; sed in beatitudine isti alius alio prestabilius, in miseria uero illi alius alio tolerabilius permanebunt. Sicut boni differenter gloriabuntur, alii magis alii minus; ita et mali differenter in inferno punientur. Unde ait B. Ioannes Chrysostomus: »Sicut enim in domo Patris mei, id est in regno celorum, mansiones  multe sunt et premiorum differentie, ita et in gehenna diuerse sunt mansiones, id est suppliciorum differentie. Omnes tamen eternam penam patientur, sicut omnes electi eumdem habebunt denarium quem paterfamilias dedit omnibus qui operati sunt in uineam .«

Notandum quod nomine denarii aliquid omnibus electis commune intelligitur, scilicet uita eterna, id est Deus ipse, quo omnes fruentur, sed impariter, id est differenter. Nam sicut crit differens clarificatio corporum, ita differens erit gloria animarum. Stella enim differt ab stella , id est electus ab electo differt in claritate mentis et corporis. Alii enim aliis uiuidius clariusque Dei speciem contemplabuntur, et ipsa contemplandi differentia  diuersitas mansionum uocatur. Domus ergo est una, scilicet denarius est unus; sed diuersitas mansionum est ibi, id est differentia claritatis, que unum est et summum bonum, beatitudo et uita omnium, scilicet Deus ipse. Hoc bono omnes electi fruentur; sed alii aliis plenius perfruentur, uidendo per speciem, non per speculum in enigmate . Habere ergo uitam est uidere uitam, id est cognoscere Deum in specie. Unde Christus Deo Patri in Euangelio loquens, ait: Hec est uita eterna, ut cognoscant te solum uerum Deum et quem misisti Iesum Christum .

Forte queritis, o Coritiani heretici, utrum post resurrectionem electi nudi sint, an uestiti? Quid  ergo ad hec magister Anselmus respondeat, omnes simul audiamus. »Electi, inquit  , post resurrectionem nudi erunt, sed tamen omni decore fulgebunt, et non plus de illis uerecundioribus membris quam nunc de gratiosis oculis erubescent. Salus tamen et letitia erunt illorum uestimenta. Nam Dominus induet illorum corpora uestimento salutis, et eorum animas indumento letitie. Et sicut hic diuersa genera florum, ut in liliis albedo, in rosis rubedo, ita diuersa colorum genera creduntur esse in corporibus sanctorum, ut alium colorem martyres, alium confessores, atque alium habeant  uirgines: et hec pro uestimentis reputabuntur.«

Forsitan queritis, o Coritiani heretici, utrum post resurrectionem electi aliquid operentur? Sed si hoc nosse uultis, scitote quia nichil operabuntur, sed uacabunt et Deum uidebunt, eumque in secula seculorum laudabunt. Deum sanctos in celesti patria laudare est tantum de uisione eius gaudere. Unde Psalmista exsultans ait: Beati qui habitant in domo tua, Domine; in secula seculorum laudabunt te . Gaudia itaque sanctorum erunt, que oculus non uidit, nec auris audiuit, nec in cor hominis ascendit que preparauit Deus diligentibus se . »Gaudia hec, ut ait magister Anselmus in Elucidario  , sunt uita eterna, beatitudo  sempiterna, omnium bonorum sufficientia sine omni indigentia. Septem, inquit, spiritales gratias habebunt corporis, et septem anime. In corpore quidem pulchritudinem, uelocitatem et fortitudinem, libertatem, sanitatem, immortalitatem et potestatem. In anima autem sapientiam, amicitiam, concordiam, uoluntatem, honorem, securitatem et gaudium  . Porro illorum speciositas erit ut solis claritas. Unde est illud: Fulgebunt iusti sicut sol in regno patris eorum   .« Cum autem fuerit celum factum nouum et terra noua, tunc erit lux lune sicut lux solis, Isaia propheta testante, et lux solis septempliciter, id est sicut lux septem dierum ; quia quantum luxit sol in prima  conditione septem dierum ante peccatum primi hominis, tantum lucebit post iudicium. Minorata enim fuit lux solis et lune, aliorumque siderum per peccatum primi hominis: sed tunc recipiet mercedem sui laboris, quia septempliciter lucebit; et tunc non erit uicissitudo diei et noctis, sed tantum continua dies. Unde Zacarias propheta, unus scilicet ex duodecim prophetarum, sic ait: Erit dies una, que nota est Domino, non dies, neque nox; et in tempore uesperi erit lux ; quia uidelicet non erit tunc uarietas diei et noctis, sed continua dies et lux. Si ergo, quod uerum est, fulgebunt iusti post resurrectionem sicut sol, qui tunc septempliciter plusquam nunc fulgebit; non dubium quin corpus Christi clarius sit quam sol,  utpote corpus Creatoris quam creature  . Quid etiam hoc loco sanctis hominibus Apostolus promittat audiamus. Christus reformabit corpus humilitatis nostre, configuratum corpori claritatis sue . Homines quoque sancti templa Dei sunt. Si ergo corpora sanctorum corpori claritatis Christi, quod splendidius est sole, configurabuntur, et Deus in eis ut in templis habitabit, necesse est ut templa Dei speciosiora sint sole.

Mentitos itaque uos, o Coritiani heretici, in uestra assertione esse cognoscite, qui sanctos homines angelis Dei post resurrectionem associandos  iterum coniugali opere dicitis inseruire. Ultra enim cum mulieribus carnaliter conuenire nequaquam poterunt, quia simul omnes templum Dei erunt. Omnino deerit illis facultas peccandi et uoluptas ceundi. »Si ad celos non poterunt in die resurrectionis subleuari, ut ait uenerabilis Beda in quadam homilia, nisi casti corpore; nec post resurrectionem diuine maiestatis essentiam ualebunt intueri, nisi mundi corde,« o insensati Coritiani heretici, qua temeritate dicitis, eos qui eterna beatitudine habebuntur digni, posse fornicationis maculis pollui. Si enim, ut ait B. Paulus, fornicatores regnum Dei non possidebunt , quomodo post resurrectionem homines uoluptati carnis  operam  dabunt? Et si, quod uerum est, omnis fornicator non habet hereditatem in regno Christi et Dei , qua dementia putatis filios resurrectionis, o insipientes et maligni heretici, carnaliter cum mulieribus uelle, uel posse commisceri? Aperta igitur ratio, ut cernitis, uere resurrectionis statum predicat, et uiros post resurrectionem carnaliter cum mulieribus amplius non conuenire, euidentissime demonstrat. ueteris et Noui Testamenti auctoritates omnes homines cum corporibus suis resurrecturos esse indubitanter confirmant; sed eosdem resurrectionis filios nubendi uel carnaliter ceundi affectum habere omnino denegant. Cognoscite ergo uos de statu et conditione resurgentium hactenus  male sensisse, et contra ecclesiastice religionis fidem falsa protulisse, atque in uestra mendacissima assertione plane mentitos esse. Deo et catholice Ecclesie sacerdotibus humiliter penitendo, et dignos penitentie fructus operando, de tam sacrilegis tamque peruersis blasphemiis satisfacite, ut non per hereses uobis, et schismata peruerse sentiendo contingat perire, sed per eiusdem sancte Ecclesie uerissimam doctrinam recte credendo ad celestis patrie felicitatem mereamini pertingere. Lepre itaque uarietates, id est heretice prauitatis diuersas blasphemias, eisdem catholice Ecclesie sacerdotibus pura confessione ostendite, eorumque iudicio atque approbatione uere salutis colorem, scilicet ecclesiastice religionis disciplinam deuota mente  suscipite, ut recte credendo et bona operando, cum eiusdem sancte Ecclesie filiis ad uisionem superne pacis intromitti ualeatis. Amen.



§ XXXuI.---

Aetianos asserentes nullum peccatum imputari his qui fidem habent Iacobi apostoli testimonium aperte conuincit. Salui ergo dicuntur, qui crediderint; si tamen fides per dilectionem operatur.

Aetiani enim heretici in carne et cute lepram portant, qui dicunt in fide manentibus quamuis carnaliter uiuant, non posse imputari peccata. Quid ergo B. Isidorus de predictis Aetianis hereticis dicat audiamus. »Aetiani, inquit  , ab Aetio heretico  sunt uocati, idemque Eunomiani ab Eunomio quodam dialectico eiusdem Aetii discipulo, ex cuius nomine magis innotuerunt. Hi, ut dictum est, nullum peccatum imputari dicunt in fide manentibus.« Congrue siquidem predicti Aetiani heretici inter hereticos deputati sunt, qui per solam fidem homines saluari posse asserunt. Sed nichilominus in sua secta nimis desipiunt, qui carnaliter uiuentes sine melioris uite emendatione sola fide saluari credunt. Ne ergo apud districti examen iudicis de taciturnitate nostra grauiter reprehendamur, necesse est ut ad illorum falsam assertionem superandam, et catholice Ecclesie religionem confirmandam, eis uerissima sanctarum testimonia Scripturarum opponamus. Monemus igitur, o Aetiani  heretici, qui homines delectationibus carnis seruientes sola fide sine bonis operibus saluari posse dicitis, ut ea que B. Isidorus in secundo libro De summo bono dicat, diligenter audiatis.

»uacua est, inquit  , sine operibus fides et frustra sibi de sola fide blanditur qui bonis operibus non ornatur. Qui per fidem cognitionem Dei habent, et prauis operibus obscurantur, exemplum Balaam sequuntur, qui cadens peruerso opere apertos oculos habuit per contemplationis fidem .« In hoc igitur quod beatus Isidorus uacuam esse fidem bonis operibus dicit, apertissime uestram mendacissimam sectam destruit, o Aetiani heretici, qui sola fide carnaliter uiuentes ab omnipotenti Deo ueniam consequi posse asseritis. Exemplo  etiam Balaam omnes qui in Deum credunt et male uiuunt, per fidem quoque oculos apertos habent; sed quia carnis delectationibus inseruiunt, in animarum suarum periculum cadunt. Quid est carnaliter uiuere? Comessationibus uidelicet, ebrietatibus et fornicationibus hanc mortalem uitam consumere. Et B. Paulo apostolo testante: Qui talia agunt, regnum Dei non consequentur . Non ergo ut uos mentimini, o Aetiani heretici, in fide manentibus si male uixerint peccata non imputabuntur, sed nisi humiliter penituerint et dignos penitentie fructus fecerint, peccatorum ueniam consequi nullatenus poterunt. Ad uestram etiam perfidiam superandam, et catholice religionis ueritatem  corroborandam, beatum Iacobum in medium introducamus, eiusque testimonium, o Aetiani heretici, reuerenter audiamus.

Quid, inquit, prodest homini, fratres mei, si fidem quis dicat se habere, opera autem non habeat? Nunquid fides poterit saluare eum?  Ac si apertius diceret: Debetis bonis operibus insistere, quia falluntur qui solam fidem credunt ad salutem sufficere. Sicut sola uerba pietatis nudum uel esurientem non recreant, si non ei cibus prebeatur et uestis, ita fides uerbo tenus seruata non saluat hominem. Nunquid fides poterit saluare eum? Fides sine operibus uana est, et ideo saluare non potest; fides  uero que per dilectionem operatur saluat, uerbi gratia: Si autem frater aut soror nudi sint, et indigent uictu quotidiano, dicat aliquis de uobis illis: Ite in pace, calefacimini, et saturamini; non dederitis autem eis que necessaria sunt, quid proderit? Ac si diceret: Si fratri indigenti non prebueritis que illi sunt necessaria, quid illi proderit caritas uestra? Sic et fides, inquit, si non habeat opera, mortua est in semetipsa. Quasi diceret: Sic et fides, si non habeat opera, quibus reuiuiscat, mortua est in semetipsa, id est contra semetipsam; quia quod uerbis promisit, operibus non impleuit. Sed dicit quis, id est aliquis: Tu fidem habes, et ego opera habeo. Ac si apertius diceret: Tu fidem habes, sine operibus, et ego habeo opera fidei. Ostende ergo mihi  fidem tuam sine operibus, et ego ostendam tibi ex operibus fidem meam. Quasi diceret: Quia non habes opera, si potes ostende mihi per aliqua certa signa fidem tuam sine operibus, ut credam te esse fidelem; et si non potes cum desint opera, ego ostendam tibi ex operibus fidem meam, id est ego per opera que habeo possum probare me esse fidelem.

Tu credis quia unus est Deus; bene facis: et demones credunt, et contremiscunt. Ac si apertius diceret: Tu credis quia unus est Deus; bene facis, et ego non improbo; sed tamen non sufficit. Et ne putes quod aliquod magnum facias; et demones credunt, uerum esse Deum; et quod plus est, contremiscunt.  Scriptum est enim: Exibant demonia a multis hominibus clamantia et dicentia: Quia tu es Christus Filius Dei . Sed et legio que hominem obsidebat, timens clamabat: Quid mihi et tibi, Fili Dei summi? Adiuro te per Deum ne me torqueas . Qui ergo Deum esse non credunt, uel creditum non timent, demonibus tardiores et proteruiores sunt. uis autem scire, o homo inanis, quoniam fides sine operibus otiosa est?  Ac si diceret: non solum rationibus, sed etiam exemplo utar, quoniam fides sine operibus otiosa est. Abraham pater noster, inquit, nonne ex operibus iustificatus est, offerens Isaac filium suum super altare? Licet Abraham per fidem quam habebat, iustus erat, tamen per opera que addidit amplius est  iustificatus: que nisi fecisset, meritum precedentis fidei amisisset. Ex operibus, inquit, iustificatus est. Ex quibus? Ex his uidelicet, offerens Isaac filium suum super altare . Arbitratus est enim, quod potens est Deus mortuos suscitare. uerissimis rationibus probat beatus Iacobus, quod fides sine operibus mortua est, ut euidentius ad bonam operationem eos inuitet. Elegans etiam exemplum bone operationis de Abraham patriarcha proponit illis qui de circumcisione crediderant, ut bonum patrem quasi boni filii in tentatione et in operatione imitentur. Magna siquidem tentatio, cum filium iubebatur occidere; magna fides, cum etiam de mortuo filio credebat se posse semen accipere; magnum opus, cum dilectissimum filium non dubitaret offerre.  uidetis ergo, o Aetiani heretici, quoniam fides cooperabatur illius operibus, et ex operibus fides consummata est, et impleta est Scriptura, dicens: Credidit Abraham Deo, et reputatum est illi ad iustitiam, et amicus Dei appellatus est . Fides Abraham duxit ad opera, et per opera fides ipsa augmentata est et comprobata, et ita per illam fidem que duxit ad opera, apparet ueritas Scripture dicentis: Credidit Abraham Deo, et reputatum est illi ad iustitiam. Credidit ergo filium promittenti, et eumdem immolare iubenti. Quia igitur obtulit illum in quo acceperat promissionem, apparet magna uirtus fidei quoniam, si eum offerret, credebat promissionem implendam, quia potentem credebat Deum suscitare mortuum.

 Predictis auctoritatibus, o Aetiani heretici, aperte potestis intelligere, carnaliter uiuentibus solam sine bonis operibus fidem ad purgationem peccatorum nullatenus posse sufficere. Carnaliter uiuentes quamuis in fide maneant, eis tamen peccata imputantur; et nisi bona opera fidei coniunxerint, à peccatis sola fide minime purgantur. Fides, ut B. Iacobus supra testatur, sine bonis operibus otiosa est, et male uiuentes a peccatorum sordibus liberare nequaquam potest. Non ergo, ut uos mentimini, o Aetiani heretici, carnaliter uiuentes si in fide manserint, peccata eis non imputabuntur; sed, quod est grauius, nisi bona opera fidei addiderint et dignos penitentie fructus fecerint, omnino saluari non poterunt.

 Forte ad hec nobis, o heretici, illud obiicitis quod Dominus celum ascensurus, discipulis suis precepit, dicens: Euntes in mundum uniuersum predicate Euangelium omni creature. Qui crediderit et baptizatus fuerit, saluus erit; qui uero non crediderit, condemnabitur . Forsitan, o heretici, sanctarum Scripturarum subtilitatem ad plenum non intelligentes, et in uestra adhuc perfidia perseuerantes, ex predictis uersiculis erroris uestri occasionem assumitis, dicentes: Cum Dominus misisset discipulos suos ad predicandum Euangelium omni creature, non ait: Qui carnalem uitam suam emendauerit, uel de peccatis suis penitentiam egerit saluabitur; sed: Qui crediderit tantum et  baptizatus fuerit, saluus erit. Quia igitur hanc sententiam Christum protulisse scimus, idcirco carnaliter uiuentibus, si in fide manserint, sola fide etiam sine bonis operibus, peccata non imputari credimus.

Ad hec nos respondentes dicimus, o insensati heretici, quia illud quod Dominus ait: Qui crediderit et baptizatus fuerit, de perfecta fide intelligendum est, que per dilectionem operatur, non de otiosa que mortua est in semetipsa, testante B. Iacobo apostolo, qui ait: Sicut corpus sine spiritu mortuum est, ita et fides sine operibus mortua est . Qui ergo in Deum Patrem, et Filium, et Spiritum sanctum firmiter crediderit, et bona opera fidei coniunxerit, indubitanter saluus erit. Qui autem  carnaliter uiuendo recta opera fidei addere neglexerit, saluari non poterit. Unde Ioannes euangelista ait: Qui dicit se nosse Deum et mandata eius non custodit, mendax est, et ueritas in illo non est . Unde etiam ipse Deus et homo iehsu Christus in Euangelio dicit: Non omnis qui dicit mihi, Domine, Domine, intrabit in regnum celorum; sed qui facit uoluntatem Patris mei qui in celis est, ipse intrabit in regnum celorum . Ac si patenter dicat: Non qui uerbo tenus fidem tenet, sed qui illam bonis operibus, scilicet uigiliis, orationibus, eleemosynis, et ceteris misericordie operibus implet, ille facit uoluntatem Patris mei qui in celis est, et ipse intrabit in regnum celorum. Hinc est enim quod de quibusdam falsis fidelibus  Paulus dicit: Qui confitentur se nosse Deum, factis autem negant . Utrumque enim necesse est, scilicet ut et opus sermone, et sermo operibus comprobetur. Hinc etiam B. Paulus ait: Nemo potest dicere, Dominus iehsu, nisi in Spiritu sancto , id est in caritate, quia Spiritus sanctus caritas Patris et Filii est. uere ergo dicere, Dominus iehsu, est corde credere, ore confiteri, operibus attestari. Nam unum sine altero negare est. Quamuis ergo carnaliter uiuentes in fide maneant, tamen si dignos penitentie fructus non fecerint, uel digna fidei opera non coniunxerint, eis peccata imputabuntur, a quibus nimirum sola fide expiari non poterunt.

 Mentitos itaque uos, o Aetiani heretici, in uestra mendaci assertione esse cognoscite, et catholice Ecclesie religioni ultra nolite detrahere. Fetide lepre maculas, id est heretice prauitatis blasphemias, eiusdem sancte Ecclesie sacerdotibus in uera confessione ostendite; et sanitatis colorem, scilicet recte uiuendi normam eisdem approbantibus deuota mente suscipite, ut recte sentiendo et bona operando, ad societatem electorum Dei possitis pertingere. Amen.



§ XXXuII.

Luciferiani et Arabici animam hominis ex carnis substantia propagatam et mortalem dicunt. Eos clarissima testimonia Augustini, et aliorum conuincunt. Sensus Salomonis in Ecclesiasten aperitur.

 Sciendum preterea quod illi heretici quasi in cicatrice sanati uulneris lepram portant, qui, post medicinalis gratie cognitionem qua Dei uirginisque Filius humani generis grauissimum uulnus misericorditer curauit, et post uere fidei manifestationem quam ab ipso Deo et homine Iesu Christo susceperunt: rursum in ipsa cicatrice aliquod prioris erroris indicium aut ueteris perfidia dogmatis ascendit. Reuera qui post cognitionem catholice fidei et preter euangelice institutionis normam aliud docet uel aliud sibi assumit, heretice prauitatis maculam contrahit. A ueritatis quidem tramite multum recedit quisquis ecclesiastice religionis  sacramenta suscipere renuit, uel iam suscepta detrahendo et male uiuendo polluit.

In carne etiam uiuam lepram gestant, qui de anima que uita corporis est, aliquod falsum existimant, sicut Luciferiani heretici, qui dicunt animam de carnis substantia propagatam; uel sicut Arabici, qui animam simul cum corpore mori putant. Sed quid B. Isidorus de predictis Luciferianis hereticis in Etymologiarum libro uIII dicat audiamus, cap. 5: »Luciferiani, inquit, a Lucifero Syrmie  episcopo exorti, qui episcopos catholicos, qui Constantii persecutione perfidie Arianorum consentientes erant et postea correpti, in catholicam Ecclesiam redire delegerunt, damnantes siue quod crediderant, siue quod  se credidisse simulauerant: quos scilicet supradictos catholicos episcopos iam per penitentiam purgatos Ecclesia catholica materno recepit sinu, tanquam Petrum post fletum negationis . Hanc ergo illi supradicti Luciferiani sancte matris Ecclesie caritatem superbe accipientes, eosque recipere nolentes ab Ecclesie communione recesserunt, et cum ipso Lucifero auctore suo, qui mane oriebatur , ab statu rectitudinis cadere meruerunt. Arabici nuncupati, eo quod in Arabia exorti sint, dicentes animam cum corpore simul mori, atque in nouissimo die utrumque resurgere.«

Luciferiani itaque heretici, qui animam de carnis substantia propagatam dixerunt, et Arabici qui illam  cum corpore mori putauerunt, ab ecclesiastice doctrine regula nimium deuiarunt. Recte siquidem inter hereticos computati sunt, qui animam ad imaginem Dei factam , mortalem et de carnis natura propagatam esse dixerunt. »Anima quippe hominis, ut ait B. Isidorus in libro De summo bono  , non est homo, sed corpus quod ex humo factum est, id tantum homo est. Inhabitando autem in corpore anima ex ipso participio corporis hominis nomen accepit, sicut apostolus interiorem hominem dicit animam, non carnem conditam esse ad Dei imaginem.« Si ergo anima per se non est homo, sed habitando in corpore, ex ipso participio corporis hominis nomen accepit;  constat quia non est corporea, scilicet ex carnis substantia non est propagata, sed post corporis formationem a Deo condita et corpori admista. Mentitos itaque uos, o Luciferiani heretici, in uestra disputatione esse cognoscite, et animas ex carnali substantia propagatas esse ultra non presumatis asserere.

»Ut angeli, inquit B. Isidorus, ita et anime. Habent enim initium, finem nullum.« In hoc ergo quod animas nullum finem habere dicit, uos etiam, o Arabici heretici, qui illas cum corporibus simul mori asseritis, in uestra mendacissima assertione apertissime conuincit. Immortales credimus intellectuales naturas, quia carne carent, nec habent  quo cadant, ut resurrectione egeant post ruinam. Clarius luce etiam B. Augustinus catholice fidei defensor fidelissimus uos in uestris assertionibus, o Luciferiani et Arabici heretici, mentitos esse demonstrat, dicens  : »Animas hominum non esse ab initio inter ceteras intellectuales naturas, nec simul creatas, sicut Origenes dixit; neque cum corporibus post coitum seminantur, sicut Luciferianus et Cyrillus affirmant; sed dicimus corpus tantum per coniugii copulam seminari, Dei uero nutu in uulua coagulari, compaginatoque formari, ac formato iam corpore animam creari et infundi, ut uiuat in utero homo ex anima constans et corpore, et egrediatur ex utero uiuus et humana substantia plenus. Creationem anime, ut ait B. Augustinus,  solus Deus Creator omnium nouit.«

Quod anima non fuerit ab initio inter ceteras intellectuales naturas simul creata, etiam B. Isidorus in libro primo De summo bono testatur, dicens  : »Animam non esse partem diuine substantie uel nature, nec esse priusquam corpori misceatur, sed tunc eam creari quando corpus creatur, cui admisceri uidetur.« His auctoritatibus, o heretici, uestra mendax ac pertinax assertio, qui animas ex carnis substantia propagari, easque simul cum corporibus mori dicitis, omnino frustratur, et catholice fidei doctrina omnimodis roboratur.

Moneo etiam uos, o Arabici heretici, ut diligenter audiatis quam aperte B. Augustinus in libro  De diffinitionibus ecclesiasticorum dogmatum peruersam magistri uestri Arabis assertionem destruit, qui animam simul cum corpore mori dixit. Ait enim  : »Solum hominem credimus habere animam substantiuam, que et exuta corpore uiuit, et sensus suos, atque ingenia uiuaciter tenet: neque cum corpore moritur sicut Arabs asseruit; neque post modicum interuallum, sicut Zenon dixit; quia substantialiter uiuit. Sequitur  : Neque duas animas esse credimus in uno homine, sicut Iacobus hereticus et alii Syrorum scripserunt, unam animalem qua animatur corpus, et immista sit sanguine, et alteram spiritualem que rationem ministret; sed dicimus unam eamdemque  esse animam in homine, que et corpus sua societate uiuificet, et semetipsam sua ratione disponat, habens in se libertatem arbitrii, ut in sua substantia eligat cognitione quod uult.

 »Animalium uero anime non sunt substantiue, sed cum carne ipsa carnis uiuacitate nascuntur, et cum carnis morte finiuntur; ideoque nec ratione reguntur, sicut Plato et Alexander putauerunt, sed ad omnia incitamenta nature ducuntur. Anima autem humana non cum carne moritur, quia  nec cum carne, ut supra dixit B. Augustinus  , seminatur; sed formato in utero matris corpore, Dei iudicio creari et infundi, ut uiuat homo intus in utero et sic procedat natiuitate in mundo.

»Duabus substantiis constat homo, ut ait B. Augustinus in libro De diffinitionibus ecclesiasticorum dogmatum  , scilicet anima tantum et carne: anima cum ratione sua, et carne cum sensibus suis, quos tamen sensus absque anime societate non mouet caro, anima uero sine carne rationale suum tenet.«

Augustinus in Diffinitionibus ecclesiasticorum dogmatum: »Non est, inquit  , tertius in substantia hominis spiritus, ut Dydimus contendit, sed spiritus ipsa est anima; pro spiritali natura, uel pro eo  quod spiret in corpore, spiritus appellatur. Anima uero ex eo appellatur, quod ad uiuendum uel ad uiuificandum animet corpus. Tertium uero qui ab Apostolo cum anima et corpore inducitur spiritum, gratiam sancti Spiritus esse intelligimus, quam orat idem Apostolus ut integra perseueret in nobis , ne nostro uitio aut minuatur aut fugetur a nobis; quia Spiritus sanctus discipline effugiet fictum .« Catholice Ecclesie doctores, o heretici, de creatione et immortalitate anime sufficienter nos instruunt; et uos qui illam per coitum generari et cum corpore mori asseritis, apertissime conuincunt. Spiritu sancto interius docente, uerissimis rationibus sancte Ecclesie statum corroborant, eiusque aduersarios, hereticos scilicet  et paganos atque Iudeos, spiritalibus armis potenter expugnant.

Ut etiam uestra mendax assertio euidentius superetur, et catholice matris Ecclesie doctrina magis magisque ex omni parte roboretur, B. Gregorium in medium introducamus, et quidquid nobis dixerit, o heretici, simul audiamus. Dic, sancte Gregori, dic de statu anime quod nosti, utrum scilicet cum corpore in die mortis penitus deficiat, an post mortem carnis in sempiternum uiuat, ut Arabici et Luciferiani heretici tuo testimonio conuicti, a sue peruersitatis falsitate resiliant, et nobiscum ecclesiastice doctrine ueritatem concorditer credant. »Tres, inquit  , uitales spiritus creauit  omnipotens Deus, unum uidelicet qui carne non tegitur; alium qui carne tegitur, sed cum carne non moritur; tertium qui carne tegitur, et cum carne moritur. Spiritus namque est qui carne non tegitur, angelorum; spiritus qui carne tegitur, sed cum carne non moritur, hominum; spiritus qui carne tegitur et cum carne moritur, iumentorum omniumque brutorum animalium. Homo itaque sicut in medio est creatus, ut esset inferior angelo, superior iumento; ita aliquid habet commune cum  summo, aliquid commune cum infimo. Habet quippe immortalitatem spiritus cum angelo, mortalitatem uero carnis cum iumento; quousque et ipsam mortalitatem carnis gloria resurrectionis absorbeat, et inherendo spiritui caro seruetur in perpetuum, quia et ipse spiritus inherendo Deo seruatur in Deum; que tamen caro nec in reprobis inter supplicia perfecte deficit, quia semper deficiendo subsistit, ut qui spiritu et carne peccauerunt, semper essentialiter uiuentes, et carne et spiritu sine fine puniantur.«

Cum B. Gregorius, o heretici, angelorum et hominum atque iumentorum spiritus tanta subtilitate discernit, quid aliud agit nisi quod uestram mendacissimam sectam ex toto destruit? Nam cum spiritum  hominis carne tegi, sed cum carne non mori asserit, aperte uos qui illum mortalem dicitis, in uestra disputatione mentitos esse ostendit.

Forte hoc loco, o heretici, a nobis queritis, dicentes: Si spiritus hominis immortalis est, et iumentorum spiritibus dissimilis, quid est quod Salomon ait: Dixi in corde meo de filiis hominum, ut probaret eos Deus et ostenderet similes esse bestiis. Idcirco, ait, unus interitus est hominis et iumentorum, et equa utriusque conditio?  Qui adhuc eamdem sententiam suam subtiliter exsequens, adiungit: Sicut moritur homo, ita et illa moriuntur: similiter spirant omnia, et nichil homo iumento amplius . Quibus adhuc uerbis generalem diffinitionem subinfert, dicens: Cuncta subiacent uanitati,  et omnia pergunt ad unum locum. De terra facta sunt, et in terram pariter reuertentur .

B. Gregorius iterum accedat, et ad inquisita, o heretici, uobis respondeat. Quid ergo dicat omnes in commune audiamus. »Salomonis liber, inquit  , in quo hec scripta sunt, Ecclesiastes appellatus est. Ecclesiastes autem proprie concionator dicitur. In concione uero sententia promitur, per quam tumultuose turbe seditio comprimitur. Et cum multi diuersa sentiant, per concionantis rationem ad unam sententiam perducuntur. Hic igitur liber idcirco concionator dicitur, quia Salomon in eo quasi tumultuantis turbe susceperit sensum, ut ea per inquisitionem dicat, que fortasse per tentationem imperita  mens sentiat. Nam quot sententias quasi per inquisitionem mouet, quasi tot in se personas diuersorum suscipit. Sed concionator uerax uelut extensa manu omnium tumultus sedat, eosque ad unam sententiam reuocat, cum in eiusdem libri termino ait: Finem loquendi omnes pariter audiamus. Deum time et mandata eius obserua: hoc est omnis homo . Si enim in libro eodem per locutionem suam multorum personas non susceperat, cur ad audiendum loquendi finem secum pariter omnes admonebat? Qui igitur in fine libri dicit, omnes pariter audiamus, ipse sibi testis est, quia in se multorum  personas suscipiens, quasi solus locutus non est. Unde et alia sunt que in libro eodem per inquisitionem mouentur, atque alia que per rationem satisfaciunt  ; alia in quibus ea que rationis sunt disserat, atque animam a delectatione compescat. Ibi namque sic ait: Hoc itaque mihi uisum est bonum ut comedat quis et bibat, et fruatur letitia ex labore suo . Et longe inferius subiungit: Melius est ire ad domum luctus, quam ad domum conuiuii . Si enim bonum est manducare et bibere, melius fuisse uidebatur ad domum conuiuii pergere, quam ad domum luctus. Ex qua re ostenditur, quia illud ex infirmantium atque imperitorum persona intulit, hoc uero ex rationis diffinitione subiunxit. Nam et ipsas protinus rationis  edisserit, et de  domo luctus, que sit utilitas ostendit, dicens: In illa enim finis cunctorum admonetur hominum, et uiuens cogitat quid futuram sit .

»Ita etiam concionator noster uelut ex mente infirmantium, id est minus intelligentium humane suspicionis sententiam proponit, dum dicit: Unius interitus est hominis et iumentorum, et equa utriusque conditio. Sicut moritur homo, ita illa moriuntur: similiter spirant omnia, et nichil habet homo iumentis amplius . Qui tamen ex diffinitione rationis suam postmodum sententiam profert, dicens: Quid habet amplius sapiens ab stulto, et quid pauper, nisi ut pergat illuc, ubi est uita?  Qui igitur dixit nichil habet homo iumentis amplius, ipse rursum diffiniuit, quia habet sapiens aliquid non solum amplius  a iumentis, sed etiam ab homine stulto, uidelicet ut pergat illuc, ubi uita est. Quibus uerbis primum indicat, quia hic hominum uita non est, quam alibi esse testatur. Habet ergo hoc homo iumentis amplius, o heretici, quod illa, scilicet iumenta post mortem non uiuunt; homo uero tunc uiuere incipit, cum per mortem carnis hanc miserabilem uitam consummat. Ipse etiam concionator uerax longe inferius, dicit: Quodcunque potest manus tua facere, instanter operare; quia nec opus, nec ratio, nec scientia, nec sapientia erit apud inferos, quo tu properas . Quomodo ergo unus interitus est hominis et iumenti, et equa utriusque conditio? Aut quomodo nichil habet homo iumentis amplius, cum iumenta  post mortem carnis non uiuant; hominum uero spiritus pro malis suis operibus post mortem carnis ad inferos deducti nec ipsa morte moriantur.«

Constat ergo animas hominum non cum corporibus per mortem carnis penitus interire, sed immortaliter uiuere et secundum opera sua a iustissimo iudice Deo post mortem premium siue penam recipere. Mentitos itaque uos in uestra assertione, o Luciferiani et Arabici heretici, necesse est fateamini, qui animas hominum ex carnis substantia propagari, et simul per mortem cum carne dicitis  finiri. Sancti ueteris et Noui Testamenti patres de creatione et immortalitate anime ueraciter sibi concordant; et uos qui hec negatis in uestra mendacissima secta rationabiliter superant. Lepram igitur diuturne feditatis, id est maculas heretice peruersitatis, coram catholice Ecclesie sacerdotibus humiliter penitendo ostendite; eorumque iudicio de blasphemiis quibus eiusdem sancte Ecclesie religionem hactenus blasphemastis, omni cum deuotione Deo satisfacite; uere salutis colorem, id est euangelice institutionis doctrinam salutarem, eisdem approbantibus reuerenter suscipite, ut non cum magistris uestris Lucifero et Arabico uobis contingat perire; sed cum eiusdem sancte Ecclesie filiis ad celestis patrie felicitatem recte credendo  et bona operando possitis pertingere. Amen.



§ XXXuIII.---

Diuerse heresum secte in uariis lepre coloribus designantur: quas omnes Ecclesia a se repellit; quousque errores detestantes per sacerdotes reconciliet. Desinant ergo Iudei ipsi calumniari; imo Ecclesiam solam uirginem et sponsam agnoscant, quam Christus sponsus in uitam eternam uocauit, adulterantem Synagogam reprobans: quod Ezechiel predixit.

 In cicatrice ustionis lepram habent etiam Manichei heretici, qui inani abstinentie cruciatu sua corpora exurunt, et per infidelitatem non munditiam in se, sed lepram gignunt. De talibus enim sic predicabat Apostolus: Discedunt, inquit, a fide attendentes spiritibus erroris et doctrinis demoniorum, in hypocrisim loquentium mendacium, et cauteriatam  habentium suam conscientiam, prohibentium nubere et abstinere a cibis, quos Deus creauit ad percipiendum .

Sed adhuc lex subiicit colores leprarum, scilicet pallidam, rubentem, albam, liuidam et nigram florescentem. Itaque, dum pallidam lepram dicit, imbecillem et fragilem anime fidem denotat, que perdito colore integre sanitatis infirmitate languescit. Cum autem rubicundam lepram ostendit, homicidii cruore infectam demonstrat. Quod uero albam, illos hereticos, qui se mundos appellant, siue reliquos qui de falso nomine gloriantur, sicut Pelagius et Nouatus ostendit. Cum autem atram uel liuidam lepram commemorat, inuidie et liuoris nos exsecratur.  Cum uero nigram insinuat, sacrificiorum functione  et busto idololatrie denigratam conscientiam detestatur. Cum autem florescente  toto corio et cooperiente  omnem pelliculam corporis a capite usque ac pedes dicit, auaritie crimen ostendit; quia, cum floridum et iucundum patiatur hominem felicem esse in hoc mundo, et diuitem uideri in hoc seculo. Hec enim pestis auaritie omne genus hominum quasi totum corpus crebro erroris istius contagio maculat. In lepra autem que habet ruborem aut pallorem permistum, eum hominem notat, qui cum sit imbecillis animo et mendax, facile  in furore prorumpit, et leuitate morum cito periurat. Pallor enim mentientem denotat, rubor namque iracundiam manifestat. Est etiam lepra peccati que in sacrificiorum oblationibus emundatur, id est contrito et humiliato corde: Sacrificium enim Deo spiritus contribulatus . Est et idololatrie, que aqua diluitur baptismi. Est et hereticorum que septem dierum purgatione extra castra habetur, id est per septiformem Spiritus agnitionem purificatur. Est que uisu sacerdotis auferatur, id est per doctrinam. Genus autem lepre quod mundari omnino non potest, eorum est qui in Spiritu sancto peccant, nec dicunt posse penitentem consequi ueniam. De his autem ueritas ait: Qui peccauerit in Spiritum sanctum, non remittetur ei, neque  in hoc seculo, neque in futuro .

Quod uero iubetur leprosis ut exeant de castris et sint foris, donec mundetur lepra eorum , intelligitur hereticos debere ab Ecclesia recedere donec a proprio errore purgentur, et sic reuertantur ad Dominum. Eiusmodi uero dissutis tunicis, capitibus decoopertis et obuolutis  sedere iubentur, lepre emundationem exspectantes. Dissutis tunicis, id est omnibus secretis manifestis; capitibus decoopertis, ut a cunctis eorum denudatio uideatur; ore clauso, ne ulterius impia doceant uel loquantur.

Sed adhuc adiecit Scriptura lepram esse in parietibus domus , per quam hereticorum heresis designatur, que per sacerdotem purgari  debet. Lepra in stamine uel in uestimento  peccata sunt, que extra corpus committuntur, uel que in ipso corpore perpetrantur. Stamen enim anima hominis intelligitur, et trama mollissimi corporis sensus.

Omnes supradictos hereticos, o Iudei, catholica mater Ecclesia, quasi leprosos a se longe repellit, eosque ad se accedere, nisi prius repulso heretice prauitatis errore, nullatenus permittit. Hi ergo ab ecclesiasticis uiris tam uitandi sunt, ut si fieri possit, recte credendo et humiliter peccata confitendo longius remoti, magno compunctionis clamore Christum interpellent, ac fidelibus populis summopere associari desiderent. Oportet itaque primo errorem  suum cognoscere; deinde cum lacrymis summum pontificem, qui penetrauit celos , Iesum Christum inuocare, ut sua illos interius gratia uisitans, atque ab infidelitatis lepra emundans, dignetur ad sancte Ecclesie sacerdotes mittere; quatenus uere sanitatis colorem, id est ecclesiastice religionis ueram doctrinam, eisdem sacerdotibus Ecclesie approbantibus, possint recipere. Non idcirco Christus leprosos ad sacerdotes mittebat , ut eis sanitatem conferrent, cum, antequam ad eos peruenirent, iam sani fuissent ; sed ut ipsi sacerdotes illos mundos esse iudicarent.  Iam quippe uerus sacerdos iehsu Christus gratuita bonitate sua illis gratiam sanitatis ut in uia mundarentur concesserat, qui eos ad sacerdotes mittebat.

Notandum quod sacerdotium Iudeorum figura erat futuri sacerdotii legalis, quod nunc est in Ecclesia, quo consecrantur omnes pertinentes ad corpus Christi summi et ueri principis sacerdotum. Omnia enim, ut ait Apostolus, in figura contingebant illis . Quisquis ergo heretica prauitate uel superstitione gentili, uel Iudaica perfidia, siue etiam schismate fraterno, quasi uario lepre colore commaculatus fuerit, id est Christi gratia caruerit, necesse est ut ad Ecclesiam ueniat, coloremque fidei uerum quem acceperit, sacerdotibus  ostendat. Cetera autem uitia tanquam ualetudinis et quasi membrorum anime atque sensuum per seipsum interius in conscientia et in intellectu Dominus sanat et corrigit. Denique et Paulus, uoce Domini audita: Quid me persequeris? Ego sum iehsu Nazarenus quem tu persequeris , tamen ad Anania  missus est, ut ueri sacerdotii sacramentum, quod nunc in sancta Ecclesia constitutum est, et catholice fidei doctrinam perciperet, atque ab eodem Anania eius color uerus approbaretur. Sic etiam Cornelius centurio, ut ad B. Petrum apostolum mitteret, et ab eo Christiane religionis doctrinam perciperet, manifeste admonitus est ab angelo .

 Quisquis ergo, ut supra dictum est, heretica prauitate uel superstitione gentili, siue Iudaica perfidia commaculatus fuerit, ad catholice Ecclesie sacerdotes humiliter ueniat, maculas lepre, hoc est heretice prauitatis blasphemias ab animo repellat, et eorumdem sacerdotum approbatione colorem integre sanitatis, id est ueram ecclesiastice religionis normam, deuota mente suscipiat. Nisi enim per sancte matris Ecclesie ianuam intrauerit, ad summi pontificis Iesu Christi corpus pertinere nequaquam poterit.

Non ergo, ut uos mentimini, o Iudei, sancta Ecclesia leprosos, id est heretice prauitatis maculis perfusos, recipit, sed toto conamine illos a se longius repellit. In nullo eis communicat, sed studiose  eos abominatur, et publice anathematizat. Non immerito quippe eos catholica mater Ecclesia exhorret, et a communione fidelium separat, cum de illis Dominus aperta uoce per prophetam dicat: Si steterit Moyses et Samuel coram me, non est anima ad populum istum. Eiiciam eos a facie mea, et egrediantur . Per Moysen quoque et Samuelem, legem et prophetas intelligimus, quos, quamuis heretici opere implere contendant, propter erroris tamen impietatem a uultu Dei proiiciuntur, et a iustorum cetibus separantur.

Mentitos itaque uos in uestra assertione, o Iudei,  esse cognoscite, et sanctam Ecclesiam, que reuera sponsa Christi est, blasphemiis et falsis obiectionibus ultra impugnari omittite. Ipsa quippe uirgo et mater Ecclesia eumdem sponsum suum Iesum Christum super omnia diligens, et cum Patre et Spiritu sancto unum et uerum Deum esse indubitanter credens, eiusque uestigia toto mentis desiderio sequens, pro ipsius amore libenter aduersa patitur; ab hereticis uidelicet blasphematur, a Iudeis irridetur, paganorum linguis dehonestatur, et gladiis expugnatur. Ipsa autem eiusdem Iesu Christi dilectissimi sponsi sui dilectione sollicita, auxilio roborata, promissione gauisa, exemplo edocta, patienter aduersa patitur; uoluntarie bona operatur, terrena despicit, celestia concupiscit, spe et desiderio  ad superna gaudia indesinenter sese erigit. Et ut ea que dicimus, o miseri et miserandi Iudei, uera esse non dubitetis, quid de illa filie Ierusalem in Canticis admirantes dicant, moneo ut diligenter audiatis. Que est ista que ascendit de deserto, deliciis affluens, innixa super dilectum suum?   Ipsa quippe uirgo et mater Ecclesia Christi sponsa de deserto ascendit, quia in exsilio huius peregrinationis posita, ad celestia gaudia mente et cogitationibus tendit. Unde beatus Paulus apostolus ex Beniamin tribu ortus, ad Gamalielis doctoris uestri pedes nutritus, a Christo de celo uocatus, cui omnino contradicere non debetis nec potestis, ex persona fidelium dicebat: Nostra conuersatio in celis est . Sancta igitur  Ecclesia sanguine Christi redempta, deliciis affluit, quia sanctarum Scripturarum meditationibus intendens, celesti pabulo assidue mentem pascit. Sub dilectum innititur, quia in solius Christi auxilio confidens, eo largiente, ab exsilio ad patriam, a carcere ad palatium transfertur. Ipse quippe Dei et uirginis Filius cunctis fidelibus ait: Sine me nichil potestis facere . Unde uero ipsa Christi sponsa acceperit, ut ab infimis ad superiora, a deserto ad regnum, a terris ad celum ascendere possit, o infelices Iudei, ipse dilectus scilicet Dei et uirginis Filius, manifestat, cum eidem sancte Ecclesie sponse sue loquitur, dicens: Sub arbore malo suscitaui te . Quid per malum arborem  nisi sancta crux designatur, que malum illud sustinuit, id est Christum, de quo ipsa sponsa, scilicet sancta Ecclesia in superioribus dicit: Sicut malum inter ligna siluarum, sic dilectus meus inter filios?  Sponsam ergo suam Christus sub arbore malo suscitauit, quia in cruce positus, subditam sibi Ecclesiam ad eternam uitam uocauit; uidelicet ut a somno mortis resurgeret, et cum illo se crucifigens, ad nouam resurrectionem properaret. Unde et Apostolus cuius in anima mortuo  dicit: Surge qui dormis, et exsurge a mortuis, et illuminabit te Christus . Quibusdam  etiam  iam resurrexerant, alibi ait: Si consurrexistis cum Christo, que sursum sunt querite .

Sub arbore crucis, id est per Christi passionem et resurrectionem, o miseri et miserandi Iudei, ut dictum est, sancta Ecclesia unde ascendere ad superiora posset, accepit; et sub eadem cruce, id est in Christi passione, grauissimum peccatum commisit preuaricatrix Synagoga, quo ad inferiora descendit. Sancta Ecclesia Christi predicationem libenter audiuit, ipsumque uerum Deum et uerum hominem esse credidit, idcirco per eumdem sponsum suum celum ascendere meruit. Synagoga uero quia illum in lege et prophetis uenturum esse presciuit, ipsumque miracula facientem uidit, predicantem  audiuit, et non solum reuerenter eum suscipere renuit, uerum etiam sine causa cruci affixit, ideo tenebras ignorantie incurrit, et ab statu rectitudinis in profundum malorum cecidit. Quod ergo infidelitas Synagoge, o Iudei, Christum crucifixerit, et exinde sibi sueque posteritati condemnationis maculam contraxerit, ipse dilectus, scilicet Dei et uirginis Filius, eidem sancte Ecclesie sponse sue loquens, aperte testatur, dicens: Ibi corrupta est mater tua, ibi uiolata est genitrix tua . Sub arbore malo mater Ecclesie Synagoga corrupta dicitur, quia quando Saluatorem humani generis Iesum Christum sibi a Deo Patre specialiter missum ligno crucis confixit, nefando scelere se  corrupit. Cuius sceleris magnitudinem inculcat, cum idem replicat, dicens: Ibi uiolata est genitrix tua.

Indubitanter itaque credere debetis, o Iudei, Christum Dei uirginisque Filium in lege et prophetis promissum, iam olim uenisse, de uirgine natum esse, pro mundi redemptione passionem sustinuisse, in cruce mortem gustasse, tertia die a mortuis resurrexisse, celum uidentibus discipulis ascendisse, et nunc in Dei Patris dextera regnantem sedere, fornicatrix  Synagoge matris uestre statum mutasse, carnalibus legis preceptis finem imposuisse, sanctam Ecclesiam in sponsam elegisse, eamque nobiliter specialibus donis ditasse, atque ad celestis patrie beatitudinem uocasse, imo etiam,  quod multo est gloriosius multoque felicius, ad sui Patris faciem contemplandam subleuasse. In utero uirginis illam sibi misericorditer mirabiliterque desponsauit, et secum in Dei Patris dextera collocauit. Ipse nimirum qui uera refectio est et uerus sol angelorum, ipse totius Ecclesie caput factus est in fine seculorum.

Ad hec respondentes, o Iudei, nobis obiicitis dicentes, incredibile uobis uideri per Christum quem patres uestri crucifixerunt, Synagoge statum posse mutari, uel de incircumcisis gentibus Ecclesiam posse eligi. Dicitis etiam eamdem Synagogam legalibus a Domino preceptis antiquitus per Moysen  institutam fuisse, ideoque a suo statu usque in finem mundi nullatenus mutari posse.

Ad ea que obiicitis, o Iudei, huiusmodi respondemus: quod reuera Deus omnipotens, qui per Moysen legem dedit, ipse per dilectissimum Filium suum carnalis legis ceremonias et precepta mutauit, et ea spiritaliter perfectius implere mandauit. Ipse enim non uenit legem soluere, sed perfectius implere . Ad uestram itaque mendacissimam perfidiam omnino superandam, et ecclesiastice religionis ueritatem confirmandam, necesse est ut legis et prophetarum introducamus testimonia. Primo igitur probare uolumus matrem uestram Synagogam duabus ex causis fuisse corruptam, uidelicet sacrificando idolis, et sub arbore  crucis. Reuera seipsam turpiter corrupit, dum cultum omnipotenti Deo debitum, idolis exhibuit; et damnabiliter fidem suam uiolauit, cum in Deum et hominem Iesum Christum in lege prefiguratum, a prophetis preostensum, a Deo Patre de celis missum, non solum credere noluit, sed etiam ad sue damnationis cumulum, ipsum qui peccatum non fecit, et in cuius ore non est inuentum mendacium , cruci affixit. Et ut ea que dicimus, o Iudei, uera esse non dubitetis, quid Dominus per Ezechielem prophetam eidem Synagoge matri uestre, quasi conquerendo, et bona que ab initio illi prestitit enumerando dicat, moneo ut diligenter audiatis. Radix tua, inquit, et generatio  tua de terra Chananea. Pater tuus Amorrheus, et mater tua Cethea: et quando nata es in die ortus tui, non est precisus umbilicus tuus, et aqua non est lota in salutem, nec sale salita, nec inuoluta pannis; sed proiecta es super faciem terre in abiectione anime tue, in die qua nata es. Transiens autem per te, uidi te conculcari in sanguine tuo, et dixi tibi, cum esses in sanguine tuo: uiue; dixi, inquam, tibi: In sanguine tuo uiue. Multiplicatam, quasi germen agri dedi te; et multiplicata es et grandis effecta. Et ingressa es, et peruenisti ad mundum muliebrem; ubera tua intumuerunt, et pilus tuus germinauit: et eras nuda, et confusionis plena. Et transiui per te, et uidi te; et ecce tempus tuum tempus amantium, et expandi amictum meum super te; operui ignominiam  tuam et iuraui tibi et ingressus sum pactum tecum, ait Dominus Deus. Et facta es mihi; et laui te aqua, et emundaui sanguinem tuum ex te, et unxi te oleo; et uestiui te discoloribus, et calceaui te hyacinthino; et cinxi te bysso, et indui te subtilibus. Et ornaui te ornamento, et dedi armillas in manibus tuis, et torquem circa collum tuum. Et dedi inaurem super os tuum, et circulos auribus tuis, et coronam decoris in capite tuo. Et ornata es auro et argento, et uestita es bysso, et polymito, et multis coloribus; similam, et mel, et oleum comedisti, et decora facta es uehementer nimis. Et profecisti in regnum, et egressum est nomen tuum in gentes propter speciem tuam,  quia perfecta eras in decore meo, quem posueram super te, dicit Dominus Deus. Et habens fiduciam in pulchritudine tua fornicata es in nomine tuo; et exposuisti fornicationem tuam omni transeunti, ut eius fieres. Et sumens de uestimentis meis, fecisti tibi excelsa hinc inde consuta; et fornicata es super  eis, sicut non es factum, neque futurum est. Et extulisti uasa decoris tui de auro meo, et argento meo, que dedi tibi; et fecisti tibi imagines masculinas, et fornicata es in eis. Et sumpsisti uestimenta tua multicoloria .



SERMO QUINTUS. IN EPIPHANIA DOMINI.


 Cum natus esset iehsu in Bethlehem Iude in diebus Herodis regis, ecce magi ab oriente uenerunt Hierosolymam, dicentes: Ubi est qui natus est Rex Iudeorum? uidimus enim stellam eius in oriente, et uenimus cum muneribus adorare eum .  iehsu Hebraice, Grece , Latine autem salutaris siue Saluator interpretatur, pro eo quod cunctis gentibus apparuit salutifer. Etymologiam atque interpretationem huius nominis etiam euangelista significat, dicens: uocabis nomen eius Iesum, id est Saluatorem, quia ipse saluum faciet populum suum a peccatis eorum . Sicut enim Christus significat regem et sacerdotem, ita iehsu significat Saluatorem. Non itaque saluos nos facit quilibet rex, sed Saluator. Hoc uerbum Latina lingua  antea non habebat  ; sed tamen habere poterat, sicut potuit quando uoluit. Dicatur ergo: Cum natus esset iehsu, id est Saluator, in Bethlehem Iude in diebus Herodis regis. Herodes iste non fuit de stirpe Dauid, sicut ceteri reges fuerunt, qui regnauerunt in gente Iudeorum; sed fuit Antipatris filius, de progenie Idumeorum. Iam enim tempus aderat, de quo Iacob patriarcha filium suum Iudam benedicens multo antea dixerat: Non deficiet princeps de Iuda, nec dux de femore eius, donec ueniat qui mittendus est, et ipse erit exspectatio gentium .  Hic locus manifestissime ad Iudam refertur. Tandiu enim fuit ex semine eius apud Iudeos intemerata successio regni, donec ex uirgine nasceretur Christus ad redemptionem  mundi. Probant hoc Iudeorum historie, quibus ostenditur, primum alienigenam regem in Iudeorum gente Herodem fuisse, quo tempore Christus apparuit in carne. Sed si Iudei dicunt nondum uenisse Christum, de tribu Iuda demonstrent regem suum; sed quia uerum est quod Christus iam uenit, ideo rex de tribu Iuda defecit, et Herodes alienigena regnum Iudeorum obtinuit. Procul dubio si Christus non uenisset, regnum Iudeorum, sicut promissum fuerat, usque hodie permaneret, et de femore Iude dux non deficeret, nec Herodes  Idumeus Iudeis imperaret. Itaque non defuit rex de tribu Iuda, donec ueniret Christus, qui a Deo Patre mittendus erat pro salute humana. Sed quia aduentus Christi non solum Iudeis profuit, sed etiam gentibus, ideo prophetia subiiciens, dicit: Et ipse erit exspectatio gentium.

Sequitur: Ecce magi ab oriente uenerunt  . Magi sunt illi, qui ob facinorum magnitudinem uulgo nuncupantur malefici. Tanta enim illorum est malignitas, ut elementa concutiant, mentes perturbent, homines in bestiarum formas commutent. Ab eis quippe inuenta sunt aruspicia, augurationes, necromantia et astronomia. Necromantii sunt, quorum incantationibus uidentur mortui resuscitari, et interrogati diuinare ac respondere. enim  Grece, mortuus interpretatur Latine; mantia diuinatio nuncupatur. Arioli dicuntur, qui circa aras idolorum nefarias preces emittunt, atque abominanda sacrificia offerunt, sicque demonum responsa accipiunt. Aruspices uocati, quasi horarum inspectores. Dies enim, et horas, atque annos in agendis negotiis et operibus obseruant. Augures sunt, qui uolatus auium et uoces intendunt. Aruspicia sunt, quasi aspicia auium. Auguria dicta, quasi auium garria, hoc est, auium uoces et lingue. Item augurium, quasi auigarium, quod aues garriunt. Astronomia est astrorum lex, que cursus siderum et figuras, habitudinesque stellarum circa se, et circa terram indagabili ratione percurrit.

Sortilegi sunt, qui sub nomine ficte religionis  per quasdam, quas sanctorum sortes uocant diuinationes, aut quarumcunque scripturarum inspectione, futura promittunt. Salisatores uocati sunt, qui cum eis quecunque partes membrorum salierunt, aliquid prosperum seu aduersum sinigficare exinde predicunt. Ad hec omnia pertinent characteres, scantationes [fort. incantationes], ligature et imprecantationes [fort. imprecationes], exsecrabilium remediorum, uel quecunque res collo suspenduntur atque ligantur, in quibus omnibus sacrilegium committitur, et Deus  ad iracundiam prouocatur: unde cuncta ista uitanda sunt a Christianis, et omni penitus exsecratione repudianda, atque damnanda.

 Magi ergo tanta peruersitate pleni nunquam de tam longinquis regionibus uenirent, nec regem Iudeorum quererent, nisi ab Spiritu sancto illuminati fuissent. Illos igitur Rex iste Iudeorum, qui natus est, interius Spiritu sancto illuminauit, et ad seipsum adorandum stella duce pertraxit, in quibus primitias gentium suo cultui dedicauit. Hoc etiam idem patriarcha Iacob significabat, cum figurate de Christo in eadem prophetia dicebat: Alligans ad uineam pullum suum , scilicet gentilem populum. Pullus igitur populus fuit gentium, cui adhuc nunquam fuerat onus legis impositum.  Hunc ergo pullum, id est gentilem populum Christus ad uineam tunc alligauit, quando primum magos, qui sunt primitie gentium, ad seipsum, stella reuelante, perduxit, eosque Ecclesie sue que ex Iudea originem sumpsit, uinculo fidei coniunxit. Sed nec solum hoc ei suffecit, sed etiam quod maioris est misericordie indicium et gratie, ad uitem sui corporis illos nexu caritatis alligauit, atque euangelice discipline iugo mancipauit.

Grece, apparitio siue manifestatio interpretatur Latine. Due sunt autem Epiphanie, id est apparitiones: prima in qua natus Christus pastoribus Hebreorum, angelo nuntiante, apparuit; secunda in qua ex gentium populis, stella indice, presepis cunabula magos adoraturos exhibuit. Isti  duo parietes, Iudei scilicet et gentiles, ex diuerso uenerunt, et in lapide, qui factus est in caput anguli , id est in Christo, unitatem fidei fecerunt. Magi inquiunt: Ubi est qui natus est Rex Iudeorum? Sicut Christiani a Christo cognominantur, ita Iudei a Iuda filio Iacob patriarcha uocantur. Iudei  etiam interpretantur confessores, quia quando Lia peperit Iudam, Domino retulit laudem, dicens: Nunc etiam super hoc confitebor Domino . A confessione itaque dictum est eius nomen, quod significat gratiarum actionem. Sed quamuis Iudei confessores sint interpretati, iam tamen hoc nomen perdiderunt; quia, etsi uerbis confitentur se nosse Deum, factis autem negant  illum . Tunc Iudei nomen confessionis et laudis amiserunt, quando de Christo, Tolle, tolle, crucifige eum, Pilato clamauerunt, atque illum negantes, Non habemus regem nisi Cesarem , dixerunt. Sicut enim Ioannes euangelista refert: Qui Filium negat, nec Patrem habet . Ad Christianos igitur translatum est nomen confessorum, quia ipsi, in quantum possibile est, Christum confitentur et diligunt; et pro amore illius, cum necessitas cogit, flammis ac diuersis tormentis seipsos tradunt. Magi ergo summo desiderio  Regem Iudeorum, id est regem sanctorum confessorum quesierunt, et quem diu uidere desiderauerant, inuenire meruerunt. Et quem regem? Utique non Herodem, sed celi et terre Conditorem; illum uidelicet quem Deus Pater ante secula ineffabiliter genuit ex seipso sine matre, et quem uirgo in fine seculorum ex carnali substantia peperit sine uirili semine. Magi ipsum Regem adorare iacentem cupiunt in matris gremio, per quem Deus Pater omnia creauit ex nichilo. Ipsi infantulo nuper nato magi munera offerunt, per quem cuncta elementa subsistunt. De hoc siquidem Rege diuinus ille, et magus, atque ariolus Balaam quamuis gentilis ita cecinit, dicens: Orietur stella ex Iacob, et consurget homo de Isrel . Magi ergo ab orientis  partibus uenientes Christi natiuitatem, stella demonstrante, nuntiauerunt, scilicet ut quem olim princeps artis eorum predixerat, inspecto sidere ostenderent. Hoc etiam prophete multo antea predixerant. Sic enim Isaias ait: In tempore illo deferetur Domino exercituum munus a populo diuulso et dilacerato; a populo terribili, post quem non fuit alius . Hoc autem dixit propter robustissimam gentem Persarum, cui tunc potentie nullus populus comparabatur, de quibus magi uenientes Christo munera detulerunt. Et iterum: Omnes de Saba uenient aurum et thus deferre . Et Psalmista: Et uiuet, inquit, et dabitur ei de auro Arabie, et adorabunt de ipso semper; tota die benedicent ei . Arabia Grece arca   interpretatur, eo quod sit regio creans odores thurifera, in cuius saltibus cinnamomum nascitur et myrrha. Arabia ipsa est et Saba a filio Chus appellata, qui cognominatus est Saba; unde etiam Dauid propheta ait: Reges Tharsis et insule munera offerent; reges Arabum et Saba dona adducent . Cui adducent munera? uidelicet Domino nostro Iesu Christo super quem baptizatum uox Patris sonuit de celo. Tu es, inquit, Filius meus dilectus, in te mihi complacui .

Quid est, fratres dilectissimi, quod Deus Pater de Filio loquitur, dicens: In te complacui mihi? nisi quia per hoc aperte insinuat quod in ceteris hominibus displicuit sibi. Ita enim ipse omnipotens  Pater, sicut ab hominibus poterat intelligi, humano modo est locutus de peccatoribus dicens in libro Genesis: Penitet enim me fecisse hominem super terram . Per hoc aperte innotuit, quia sibimetipsi displicuit in hominibus quos creauit: de quibus Dauid in psalmo dicit: Corrupti sunt, et abominabiles facti sunt in studiis suis: non est qui faciat bonum . In solo igitur Domino nostro Iesu Christo Pater sibi complacuit, quia inter omnes homines unum hominem creasse eum non penituit, in quo peccatum nullum omnimodo  inuenit; sicut de illo Psalmista dicit: Iurauit Dominus, et non penitebit eum: Tu es sacerdos in eternum secundum ordinem Melchisedech . Quia igitur sibi in illo Deus Pater complacuit, eum super omnia quecunque creauit, constituit; ut potestatem quam idem Dei Filius secundum diuinam essentiam cum Patre eternaliter habuit, hanc homo susceptus a uerbo in fine seculorum susciperet, in quo nullam culpam inuenit. De quo iterum Psalmista Deo Patri loquitur, dicens: Omnia subiecisti sul pedibus eius . Sic etiam idem Dominus noster iehsu Christus de seipso ait: Data est mihi omnis potestas in celo, et in terra . In solo ergo Redemptore nostro Pater sibi complacuit, eumque super omne quod  creatum est, constituit, quia in eo nullam maculam inuenit. Super ipsum etiam baptizatum in specie columbe Spiritus sanctus apparuit. Ideo uidelicet super eum in specie columbe descendit, quia in natura diuinitatis a mortalibus non poterat uideri. In specie columbe uisus est, quia disciplina effugiet fictum, nec habitabit in corpore subdito peccatis . Post diluuium non coruus sed columba ramum, qui pacem redditam nuntiaret, detulit , docens quia solis in simplicitate cordis baptizatis unctio sancti Spiritus adsit. Et Dominus non primum post baptisma Spiritu sancto est unctus, sed ideo monstratur columba, ut intelligamus quod in corpore eius, id est Ecclesia baptizati precipue accipiunt Spiritum sanctum. Recte  ergo Pater Filio dicit: In te complacui mihi ; quia summa in eo sanctitas et simplicitas mihi.

 Unde, fratres karissimi, ualde hanc pertimescite sententiam, in qua Deus loquitur, dicens: Penitet me hominem fecisse super terram . Ad hoc enim Deus creauit hominem, ut sibi dignam exhiberet seruitutem, et ut ei placeret per bonam conuersationem, atque in omnibus suam perficeret uoluntatem. Sed quia homo propriam uoluntatem Dei uoluntati anteposuit, idcirco Deo displicuit, et delicias paradisi perdidit, nosque secum in huius mundi exsilium miserabiliter proiecit. uos ergo, dilectissimi, si ad paradisi delicias cupitis redire, propriis uoluntatibus renuntiate, et Dei uoluntatem in omnibus perficere studete; Deum timete, illumque super omnia diligite; uobis inuicem caritatem exhibete, blandimenta huius mundi uelut mortale precipitium  fugite, paupertatem pro amore Christi eligite, diuitias contemnite, uosmetipsos in Dei seruitio cum omni sollicitudine preparate, uirtutes amate, uitia posponite, diem mortis uestre ad memoriam reducite, peccata uestra et illorum quorum eleemosynas expenditis, sine intermissione lacrymis abluite, terrena despicite, ad celestia anhelate. Sed, quia sine Deo nichil boni potestis facere , illum cum profundo gemitu cordis exorate, quatenus uos lumine sue caritatis dignetur illuminare, et ad contemplandum seipsum ad celestem patriam perducere, ipsa gratia eademque potestate, qua de orientis partibus magos ad sue humanitatis cunabula dignatus est pertrahere. Qui cum eodem Patre, et Spiritu sancto in Trinitate  perfecta uiuit et regnat Deus per omnia secula seculorum. Amen.



SERMO SEXTUS. IN SEPTUAGESIMA.


  Moyses ex tribu Leui Amram filius, filie regis Pharaonis adoptiuus, in Isrel propheta et dux,  Dei seruus atque amicus, in rubo flammante, et non urente euocatus, Spiritu sancto illuminatus, in recusando magisterium humillimus, in suscipiendo subditus, in conseruando fidelis fuit ac deuotus. Exstitit preterea in regendo populum uigilans, in corrigendo uehemens, in amando ardens, in sustinendo patiens, pro subiectis Deo se interponens, tandem spiritu prophetie pollens ad eruditionem fidelium loquitur, dicens: In principio creauit Deus celum et terram . Principium Christus est, qui in Euangelio dixit Iudeis: Ego sum principium qui et loquor uobis .  In hoc igitur principio, hoc est in Filio, fecit Deus celum, id est  spirituales homines, qui celestia meditantur, diligunt et sequuntur. In ipso etiam Filio fecit et terram,  id est carnales homines, qui terrenum hominem, scilicet terrena uitia, nedum deposuerunt, et adhuc in peccatis suis perseueranter uiuunt. Terra autem erat inanis et uacua, id est terra carnis nostre erat sine spiritali doctrina. Et tenebre erant super faciem abyssi, scilicet corda nostra tegebat cecitas et obscuritas peccati. Spiritus autem Domini ferebatur super aquas, id est super cor nostrum tenebrosum et fluidum, quasi super aquas iam superferebatur, in quo subsistentes requiesceremus, eiusque flatu uiuificaremur, cuius unda a peccatis et uitiis ablueremur.

Dixitque Deus: Fiat lux, angelica scilicet natura  et lux fidei. Ac si apertius diceret: Appareat illuminatio fidei. Prima enim die dedit lucem fidei, quia prima est in conuersione credentium fides Dei, unde et ipsum mandatum in preceptis est primum, Dominus Deus tuus Deus unus est . Propter quam fidem ipse Dominus de celis dignatus est descendere, et hominibus corporaliter apparere. Iam tunc Deus iuxta prescientie sue gratiam diuisit lucem a tenebris, id est filios Dei et lucis: iustos scilicet separans a peccatoribus tanquam a tenebris. Appellauit iustos diem, peccatores uero noctem. Nam quod in lucis nomine iusti appellantur; audi Paulum apostolum dicentem: Fuistis aliquando tenebre, nunc autem lux in Domino .

Deinde secunda die disposuit Deus celi firmamentum,  id est sanctarum in Ecclesia Scripturarum solidamentum. Firmamentum enim in Ecclesia diuina Scriptura intelligitur, quia celum sicut liber plicabitur . Diuisitque Deus super hoc firmamentum aquas, id est celestes populos angelorum, qui firmamento Scripturarum non indigent, ut legentes uerbum Dei sciant, quia faciem Dei cum summa dilectione semper uident; sed superposuit ipsum firmamentum legis sue super infirmitatem inferiorum populorum, ut ibi suspicientes cognoscant, qualiter inter carnalia et spiritualia, quasi inter superiores et inferiores aquas discernant. Post hec die tertia collegit in unum aquas inferiores salsas, hoc est homines infideles,  qui tentationum carnalium fluctibus quatiuntur. Diuisitque ab eis aridam, id est populum fidelem, fontem aque uiue, scilicet Christum sitientem. Deinde quarto die resplenduerunt solis et lune ac stellarum luminaria firmamento celi infixa, id est euangeliste et doctores Scripture sancte disputando coherentes, et lumen sapientie hominibus inferioribus demonstrantes. Prodiit etiam simul et cetera micantium siderum turba, id est diuersarum uirtutum numerositas in Ecclesia, que in huius uite obscuritate refulgentes tanquam in nocte, diuidunt in hoc firmamento Scripture sensibilia et intelligibilia, quasi inter lucem perfectorum et tenebras paruulorum, et sunt in uirtutum signis et miraculorum. Sunt etiam in tempora et annos, quia  predicatores propriis temporibus uiuunt et transeunt, uerbum autem Domini manet in eternum. Quare autem primum germinauit terra, deinde facta sunt luminaria, nisi quia prius bona opera, deinde uenit illuminatio lucis ad contemplandam speciem superne uirtutis? Inter hec die quinta facta sunt in aquis reptilia animarum uiuarum, homines scilicet reuocati in uitam per baptismi sacramentum. Facta sunt et uolatilia, id est sancte anime uolantes ad superna. Post hec sexta die produxit terra animam uiuam, quia adueniente Christo in carne, caro nostra ab operibus mortuis abstinet se. uirentia parturiuit terra germina uirtutum, scilicet secundum genus suum, id est uitam imitando sanctorum. Unde Apostolus ait: Imitatores mei estote . Unde  et secundum nostrum quippe genus uiuimus, quando in bono opere sanctos uiros quasi proximos nostros imitamur. Deinde produxit terra bestias, id est homines in potentia seculari, siue ferocitate superbie uiuentes. Similiter et pecora, uidelicet fideles homines in simplicitate uite manentes. Produxit etiam terra innoxios serpentes, non illos uenenosos, qui se in huius mundi cupiditatibus collocant, sed sanctos scilicet uiros astutie uiuacitate bonum a malo discernentes, et in quantum fas est, reptantes, id est scrutantes terrena per que intelligant sempiterna. Post hec fecit Deus hominem ad imaginem et similitudinem suam, id est carnem hominis ad imaginem corporis Iesu Christi Domini nostri, et animam ad similitudinem sue diuinitatis.  Ideo fecit hunc hominem, perfectum scilicet uirum qui non quemlibet sanctorum uirorum imitando sed ipsam ueritatem contemplabiliter intuendo operatur iustitiam, ut ipsam intelligat et sequatur, ad cuius imaginem factus est ueritatis. Iste etiam accepit potestatem piscium maris, et uolatilium celi, pecorumque, ferarum quoque et serpentium, quia spiritualis quisque effectus et Deo similis factus, secundum quod ait Apostolus: Iudicat omnia, ipse autem a nemine iudicatur .

Formauit igitur Deus hominem de limo terre, et inspirauit in faciem eius spiraculum uite, id est substantiam anime, in qua uiueret; creauit, non de materia aliqua corporali uel spirituali, sed de nichilo. Plantauerat autem Dominus Deus paradisum  uoluptatis a principio, in quo posuit hominem, quem formauerat. Qui paradisus etsi presentis Ecclesie uel future typum tenet, tamen locus est in Orientis partibus constitutus: cuius paradisi uocabulum est Grecum; ex Greco enim in Latinum hortus intelligitur. Hebraice uero Eden dicitur, quod delicie interpretantur: que omnia simul iuncta faciunt hortum deliciarum. Est enim paradisus omnium lignorum genere et pomiferarum arborum consitus, habens etiam et lignum uite. Nunquam enim in hoc paradiso frigus, nunquam estas, sed perpetua est amenitas. De huius paradisi medio fons egreditur, qui omnia ligna eius irrigat, et sic in quatuor nascentia flumina diuiditur. Tulit igitur Deus hominem,  et posuit eum in paradiso uoluptatis, quem plantauerat a principio. Ideo homo extra paradisum fuit creatus, et post creationem in paradiso positus ut per hoc significaretur, quia non erat in eo longo tempore permansurus: Ut operaretur et custodiret illud, id est ut uoluntatem Dei impleret, et ut preceptum eius custodiret. Post hec immisit Dominus soporem in Adam, et tulit unam de costis eius et formauit eam in mulierem. Deus ideo non creauit simul uirum et mulierem, sed prius uirum, deinde mulierem de uiro, ut per hoc imago Dei in homine appareret; quia, sicut Deus omnibus rebus est principium creationis, ita homo omnibus hominibus fieret principium generationis. Ideo etiam uoluit Deus homines esse ex uno homine, ut dum omnes  se ab uno homine esse cognoscerent, semetipsos quasi unum amarent. Mulier idcirco de latere uiri est formata, ut per hoc ostenderetur, quia in consortium dilectionis creabatur, ne forte si de capite fuisset facta, uideretur esse domina: Si autem de pedibus uiri formaretur; forsitan sicut ancilla seruituti subiiceretur. Quia igitur mulier non est domina, nec ancilla, sed socia, recte nec de capite, nec de pedibus, sed de latere fuit formata, ut eam uir iuxta se poneret, quam de suo latere sumptam esse cognosceret Ex causis quippe duabus de latere Ade dormientis extracta est costa, ex qua in adiutorium uiri mulier est formata. Prima uidelicet ut nullam sentiret penam, secunda, ut in hoc opere diuina laudaretur potentia, que dormientis hominis  latus aperuit, nec eum tamen a quietis sopore excitauit, in quo etiam sacramentum Christi et Ecclesie prefigurauit. Dixit autem Deus ad Adam: Ex omni ligno paradisi comede; de ligno autem scientie boni et mali ne comedas.

Fratres karissimi, lignum scientie boni et mali proprie uoluptatis  est arbitrium, quod est in medio nostri positum ad cognoscendum bonum uel malum. De quo ligno, id est de quo arbitrio, relicta Dei gratia, quicunque gustauerit, morte morietur, id est a societate electorum Dei peribit. Serpens autem ille callidus sapientior omnium bestiarum indicat historialiter diabolum, qui inde serpens dicitur, quia uolubili astutia uersatur. Sed quid est quod serpens, id est diabolus, per mulierem decepit,  et non per uirum? Quia nos uidelicet seducimur ad peccandum per carnalis infirmitatis delectationem, et non per spiritualis intelligentie uigorem. Per diaboli quippe suggestionem intelligimus serpentem. Mulier uero sensus est carnalis. Ratio autem uigoris spiritualis est uir: unde quando occurrit nobis peccati suggestio, quasi serpens loquitur. Si caro delectatur consensu praue illius suggestionis, iam quasi mulier consentit; sed si diaboli suggestio refrenatur, et a cogitatione expellitur, quasi sola mulier comedit illicitum lignum. Si uero ipsum peccatum, quod serpens, id est diabolus suggerit, caro delectando, id est mulier manducat, etsi mens hominis peccatum ipsum perpetrare  consenserit, iam quasi uir deceptus est. Iam mulier uiro cibum dedit, cum mens rationalis ad peccandum delectationibus carnis consensum prebuit. Tunc quippe homo iure a uita beata separatur, et tanquam a paradiso expellitur. Peccatum quoque illi imputatur, etiamsi opere non perficiatur; quia  etsi non est in factis culpa, in consensu tamen rea tenetur conscientia. Dicatur ergo: Ex omni ligno paradisi comede, de ligno autem scientie boni et mali ne comedas.

Igitur, dilectissimi, quod primo parenti nostro ne lignum scientie boni et mali comedat precipitur, ita et nobis ne illud tangamus, ne forte moriamur, iubetur. Lignum ergo scientie boni et mali, sicut iam supra diximus, proprie uoluntatis est arbitrium in medio nostri positum. Non ergo tangamus lignum uetitum, id est non uelimus superbire de natura nostri arbitrii, que posita est in medio nostri, ne postea decepti experiamur scientiam boni et mali. Non igitur commutemus scientiam bene operandi in transgressionem precepti.  Comedamus itaque de omni ligno paradisi, quo significantur spiritales delicie regni Dei. Nolite ergo, fratres et domini mei, diligere mundum, neque ea que sunt in mundo; quia omne quod in mundo est, concupiscentia carnis est, et concupiscentia oculorum, et ambitio seculi .  Hec tria sunt que a paradiso deliciarum Adam et Euam in hoc miserabile exsilium proiecerunt, quia nisi dilectio Dei ab eis defecisset, serpentis male suadentis consilium nunquam diligere cepissent, imo nec credidissent. Concupiscentia ergo carnis ab eis impleta est, quando de ligno prohibito gustauerunt; et concupiscentia oculorum, quod sibi aperiri oculos concupierunt; et ambitio seculi, quod se fieri posse quod Deus est crediderunt.

 Dignum est igitur, dilectissimi, et ualde nobis necessarium, ut oculos mentis et corporis a terrenis delectationibus erigamus, et inquantum possumus, solerti studio mores nostros in melius corrigamus, et uirtutes omnium bonorum acquirere festinemus, quatenus pietatem Dei et misericordiam in tempore opportuno consequi ualeamus et de promissione illius ineffabiliter gaudeamus, atque ad paradisi delicias unde eiecti sumus, ieiunando, uigilando, uisibilia contemnando, peccata lacrymis abluendo, redire mereamur, ipso ducente, qui pro restauratione humani generis dignatus est passionem subire crucis, et de sepulcro tertia die resurgere a mortuis; quique, suis uidentibus discipulis,  quadragesimo die celum ascendit, et sedet in dextera Patris, iehsu Christus Dominus noster, cui est honor uirtus et potestas cum eodem Patre, et Spiritu sancto per cuncta seculorum secula. Amen.



SERMO SEPTIMUS. IN SEPTUAGESIMA II.


 In principio creauit Deus celum et terram .  His uerbis Moyses Spiritu Dei afflatus in uno principio a Deo Creatore mundum factum refert, elidens errorem quorumdam plura sine principio fuisse principia opinantium. Plato namque tria initia estimauit, Deum scilicet, exemplar, et materiam, et ipsa increata sine principio, et Deum quasi artificem, non Creatorem. Creator enim est, qui de nichilo aliqua facit. Creare igitur proprie est de nichilo aliquid facere. Facere uero, non modo de nichilo aliquid operari, sed etiam de materia. Unde et homo uel angelus dicitur aliquid facere, sed non creare; uocaturque factor siue artifex, non creator. Hoc enim nomen soli Deo proprie congruit, qui et de nichilo quedam, et de aliquo aliqua facit.  Ipse est ergo Creator, et opifex, et factor, sed creationis nomen sibi proprie retinuit, alia uero etiam creaturis communicauit. In Scriptura tamen sepe creator accipitur tanquam factor, et creare sicut facere sine distinctione significationis. uerumtamen sciendum est hec tria, scilicet facere, creare, agere, et huiusmodi alia de Deo non posse dici secundum eamdem rationem, qua dicuntur creaturis; quippe cum dicimus eum aliquid facere, non aliquem in operando motum illi intelligimus inesse, uel aliquam in laborando passionem, sicut nobis solet accidere. Credamus igitur, omnium creaturarum celestium, terrestrium, uisibilium et inuisibilium causam non esse, nisi bonitatem Creatoris qui  est uiuus et uerus; cuius tanta est bonitas, ut summe bonus, beatitudinis sue qua eternaliter beatus est, alios uelit esse participes, quam uideri, et communicari posse, et minui omnino non posse. Et quia non ualet eius beatitudinis particeps existere aliquis, nisi per intelligentiam, que quanto magis intelligitur, tanto plenius habetur; fecit Deus rationalem creaturam, que summum bonum intelligeret, intelligendo amaret, amando possideret, et possidendo frueretur. Hoc modo itaque Deus rationalem distinxit creaturam, ut pars in sui puritate permaneret, nec corpori uniretur, scilicet angeli; pars uero corpori iungeretur, scilicet anime. Distincta ergo est rationalis creatura incorporea et corporea; sed incorporea angelus, corporea uero  homo uocatur, ex anima rationali et carne subsistens. Conditio itaque creature primam causam habuit Dei bonitatem. Quare ergo creatus est homo uel angelus? scilicet propter bonitatem Dei. Unde  beatus Augustinus in libro De doctrina Christiana: Quia bonus est Deus, nos sumus, et in quantum sumus, boni sumus. Ad quid etiam creata est rationalis creatura? Ad Deum scilicet laudandum, ad seruiendum ei, et ad fruendum eo: in quibus proficit ipsa, non Deus. Deus enim perfectus est, et summa bonitate plenus, nec augeri potest nec minui. Quod ergo rationalis creatura facta est a Deo, referendum est ad Creatoris bonitatem et ad creature utilitatem. Utile nempe est creature seruire Deo, et frui eo. Dicat itaque Moyses Spiritu sancto edoctus: In principio creauit Deus celum et terram. Quis crederet Moysi, quod uerum de preterito diceret, si de futuro etiam aliquid ueri non dixisset? De futuro quippe populo Isrel prophetauit, dicens:  Prophetam uobis suscitabit Dominus Deus uester de fratribus uestris, tanquam meipsum audietis. Erit autem: Quicunque non audierit prophetam illum, exterminabitur de populo suo . Cur ergo preteritis futura permiscuit, nisi ut dum implerentur ea que de futuro prediceret, ostenderet etiam, quod de preterito uera dixisset? Procul dubio igitur credimus, illum uera de preteritis prophetasse, quia iam cernimus ea que de futuro predixit, impleta esse, scilicet prophetam magnum, id est Christum de tribu Iuda Deus Pater  suscitasse, et per eum filiis Isrel predicasse, eius predicationi fidem attribuentes in filios adoptasse, incredulos uero tam in presenti quam in futuro ab electorum  societate exterminasse. Dicat itaque Isrelitici populi dux afflatus dono sancti Spiritus: In principio creauit Deus celum et terram. »Omnia tempora, ut ait beatus Isidorus  , precedit diuina eternitas; nec in Deum preteritum, futurumue aliquid creditur, sed omnia in eo presentia dicuntur; quia eternitate sua cuncta complectitur; alioquin mutabilis esset credendus, si ei successiones temporum ascriberentur. Si semper aliqua essent cum Deo tempora, non esset tempus, sed eternitas; nec mutarentur tempora, sed starent. Nostrum est ergo habere preteritum, presens, et futurum, non Dei.«  Quod autem simul creata fuerit spiritualis corporalisque creatura, Salomon ostendit, dicens: Qui uiuit in eternum, creauit omnia simul , id est spiritualem et corporalem naturam. Non itaque prius tempore creati sunt angeli, quam illa corporalis materia quatuor elementorum, et tamen primo omnium creata est sapientia, id est  angeli, quia etsi non tempore, precedit tamen dignitate. Augustinus etiam super Genesim ostendit, spiritualem et corporalem creaturam simul creatam esse, dicens: Per celum et terram spiritualem et corporalem creaturam intelligimus, et hec creata in principio, scilicet temporis: uel, in principio, quia primo facta sunt. Antea enim nichil factum est; nec etiam tempus factum est ante spiritualem, scilicet angelicam naturam, et ante corporalem, id est materiam illam quatuor elementorum confusam. Illa enim cum tempore creata sunt, non ex tempore, uel in tempore; sicut nec tempus in tempore creatum est, quia nec fuit tempus priusquam celum et terra esset.

Sciendum preterea »duas esse in Creatore   res, quarum uicissitudo temporum non ualet, angelis scilicet, propter quod immutabili inherent Creatori, siue materie illi informi, priusquam ex ea omnia ista formarentur, que temporaliter iam uoluuntur. Tempus igitur non ad eas creaturas que supra celos sunt, sed ad eas que sub celo sunt pertinet. Non enim angelis accedunt tempora, uel succedunt, sed nobis qui sub celo uersamur in hoc infirmo mundo. Nulla ergo ante principium fuisse tempora, quia dum sit ipsum tempus creatura, in principio tamen mundi factum esse credendum est. Unde beatus Isidorus  : Ideo principium dicitur, quod ex ipso cepit rerum uniuersarum exordium. Nullum spatium corporaliter habent tempora, quia antea pene abscedunt quam ueniant. Ideoque in  rebus nullus status temporum est, quia celeri creature motu mutantur. Igitur nec centum anni unum tempus est, nec unus annus unum tempus est, nec unus mensis unum tempus est, nec unus dies, nec una hora unum tempus est. Dum ergo hec omnia particulis accedunt suis, et decidunt, quomodo unum dicendum est, quod non simul est? Utrum sit preteritum, futurumue tempus, sicut presens? et si est, scire oportet ubi est. Sed aduerte quia cuncta futura, preterita, et presentia in animo sunt potius requirenda; preterita scilicet reminiscendo, presentia intuendo, futura exspectando. Hec igitur in Deo ita non sunt, cui omnia simul adsunt, Mundus itaque ex rebus uisibilibus, sed tamen inuestigabilibus constat; homo autem ex rerum  uniuersitate compositus, alter in breui quodammodo creatus est mundus. Ratio mundi in uno consideranda est homine. Nam, sicut per dimensiones etatum ad finem homo uergit, ita et mundus per hoc quod distenditur tempore, deficit, quia unde homo atque mundus crescere uidetur, inde uterque minuitur. Isidorus  : Frustra dicitur per tanta tempora retro Deo uacanti, noua pro mundo faciendo orta fuisset cogitatio, quando in suo eterno maneret consilio huius mundi constructio,  nec tempus ante principium, sed eternitas fuerit. Quidam etiam dicunt: Quid faciebat Deus antequam celum et terra fieret? Cur noua uoluntas in Deum, ut mundum conderet, exorta est? Sed noua uoluntas in Deum exorta non est, quia etsi in re mundus non erat, in eterna tamen ratione et consilio semper erat.«

Nunc diligenter est attendendum  , ubi creata fuerit angelica natura. Testimoniis quarumdam auctoritatum euidenter monstratur, angelos ante casum fuisse in celo, et inde corruisse quosdam per superbiam, alios uero, qui non peccauerunt, illic perstitisse. Unde in Euangelio Dominus dicit: uidebam Satanam sicut fulgur de celo cadentem . Non appellatur in hoc loco celum, firmamentum  quod secunda die factum est: sed celum splendidum, quod dicitur empyreum, id est igneum a splendore scilicet, non a colore, quod statim angelis repletum est, quod est supra firmamentum; de quo Scriptura ait: In principio creauit Deus celum et terram. Celum, inquit Strabus, non uisibile firmamentum hic appellat, sed empyreum, id est igneum, uel intellectuale, quod non ab ardore, sed a splendore dicitur, quod statim factum, repletum est angelis. Unde Dominus ad Iob: Ubi eras, cum me laudarent astra matutina, et iubilarent omnes filii Dei?  Eosdem uidelicet angelos astra matutina uocans, qui Deum sine fine collaudant. De quo etiam celo uenerabilis Beda ita ait: »Hoc superius celum, quod a uolubilitate  mundi secretum uel remotum est, mox ut creatum est, sanctis angelis est repletum. Celum enim in quo posita sunt luminaria, non in principio sed secunda die factum est.«

»Celum uocatum est, ut ait beatus Isidorus  , quod tanquam celatum uas impressa stellarum habeat luminaria ueluti signa: nam celatum dicitur uas, quod signis eminentioribus refulget. Distinxit enim illud Deus claris luminaribus et impleuit, sole scilicet et luna orbi fulgentibus, et astrorum micantium splendentibus signis adornauit. Dicitur etiam celum a superiora celando; hoc autem Grece Uranus dicitur atotyapacea, id est a uidendo, eo quod er perspicuus sit et ad speculandum purior. Celum autem in Scripturis sanctis  ideo firmamentum uocatur, quod sit cursu siderum, et ratis legibus fixisque firmatum. Interdum et celum pro ere accipitur, ubi uenti et nubes, procelle et turbines fiunt: Unde Lucretius: Celum, quod dicitur er. Dominus  etiam in Euangelio uolucres celi appellat, cum manifestum sit aues in ere uolare. Nos etiam in consuetudine hunc erem celum appellamus: nam cum de sereno uel nubilo querimus, aliquando dicimus: Qualis est er? aliquando, quale est celum?«

  Hinc solet queri, si in celum empyreo fuerunt angeli statim ut facti sunt, quomodo ut legitur in Isaia, dicit Lucifer: Ascendam in celum, et exaltabo solium meum, et ero similis Altissimo?  Sed ibi uocat celum Dei celsitudinem, cui se parificari uolebat, ac si diceret: Ascendam in celum, id est ad equalitatem Dei. Unde Augustinus super Genesim: »Omnia, inquit, ualde bona fecit Deus: naturam angelorum bonam fecit Deus, et quia iniustum est ut ullo merito hoc in aliquo Deus damnet, quod creauit, non naturam sed uoluntatem malam puniendam esse credendum est.« Iterum dicit: »Quod putatur diabolum nunquam in ueritate stetisse, nunquam beatam uitam duxisse, sed ab initio cecidisse, non sic accipiendum est, ut  malus a bono Deo putetur creatus, qui ab initio non cecidisse diceretur: non enim caderet si talis, id est si malus factus esset. A quo enim caderet? Prius ergo bonus factus statim a ueritate se auertit propria potestate delectatus, beateque uite dulcedinem non gustauit nec omnino fastidium, sed nolendo accipere amisit.« Ecce hic aperte declarat angelos bonos esse creatos, post creationem cecidisse, aliquam ibi morulam, licet breuissimam, inter creationem et casum fuisse.

 Post hec uidendum, utrum perfectos et beatos, an miseros et imperfectos creauerit Deus angelos? Ad quod dici potest, quia nec in miseria, nec in beatitudine creati sunt. Miseri enim ante peccatum esse non potuerunt, quia miseria ex  peccato est: nam si non fuisset peccatum, nulla esset miseria. Beati quoque nunquam fuerunt illi qui ceciderunt, quia sui euentus ignari fuerunt peccati scilicet et futuri supplicii. Augustinus: »Quomodo beati esse possent incerti sue damnationis uel salutis, quibus nec spes esset quod immutandi essent in melius, nec in dilectione Dei perseuerandi? aut quomodo beati esse possunt, quibus est incerta sua beatitudo? nec peccaturis ergo futurum malum, nec permansuris futurum bonum reuelauit Deus. Ideoque nec illi qui ceciderunt, unquam; nec illi qui perstiterunt, usque ad confirmationem beati fuerunt.« Quales ergo fuerunt angeli in creatione, iam ostensum est, boni scilicet et non  mali, iusti, id est innocentes, et quodammodo perfecti, quia uidelicet a Deo bene conditi, quodam uero alio modo imperfecti, quia necdum confirmati.

 Tamen omnes angeli liberum habebant arbitrium, quod est libera potestas et habilitas rationalis uoluntatis. Poterant enim uoluntate eligere quodlibet, et ratione iudicare, id est discernere in quibus constat liberum arbitrium. Nec creati sunt uolentes auerti uel conuerti, sed habiles ad uolendum hoc uel illud. Post creationem uero spontanea uoluntate alii elegerunt malum, alii uero bonum; et ita discernit Deus lucem a tenebris, sicut dicit Scriptura,  id est angelos bonos a malis, et lucem appellauit diem, et tenebras noctem; quia bonos angelos, apposita gratia sua, illuminauit, malos uero excecauit: non quod eis gratia prius apposita subtraheretur, sed quia nunquam est eis apposita, ut conuerterentur, eorum culpis exigentibus. Aperte cadentium culpa in hoc deprehendi potest, quia licet sine gratia nequirent proficere, quam nondum acceperant; per id tamen quod eis collatum erat in creatione, poterant non cadere, id est stare; quia nichil erat quod ad casum eos compelleret, sed sua spontanea uoluntate declinauerunt. Quod si non fecissent; quod datum est aliis, utique daretur et istis.

 Preterea scire oportet, quia, sicut de maioribus  et de minoribus quidam perstiterunt, ita de utroque gradu quidam corruerunt, inter quos unus fuit omnibus aliis cadentibus excellentioris nature, sicut testimoniis auctorum monstratur. Ait enim beatus Iob: Ipse est principium uiarum Dei . Et in Ezechiele legitur: Tu Cherubin signaculum similitudinis, plenus scientia, perfectus decore, in deliciis paradisi fuisti . Quod Gregorius exponens ait: »Quanto in eo subtilior est natura, tanto magis in illo imago Dei similius insinuatur impressa.« Item in Ezechiele: Omnis lapis pretiosus operimentum tuum , id est omnis angelus quasi operimentum eius erat. Quia, ut ait Gregorius, in aliorum comparatione ceteris clarior fuit: unde et uocatus est Lucifer, Isaia testante. Quomodo,  inquit, cedidisti, Lucifer, qui mane oriebaris? etc.  Qui non unus ordo, sed unus angelus accipiendus est. Qui, teste Isidoro, postquam creatus est, eminentiam nature, et profunditatem sue scientie perpendens, in suum Creatorem superbiuit in tantum, quod ei equari se uoluit. De quo in Isaia legitur: In celum ascendam, super astra Dei exaltabo solium meum, et ero similis Altissimi . Similis quidem Deo esse uoluit non per imitationem, sed per equalitatem potentie. Et tante superbie merito de celo empyreo, in quo cum aliis creatus fuerat, deiectus est in istum caliginosum erem cum omnibus sue prauitatis consortibus. Nam, ut Ioannes ait in Apocalypsi: Draco de celo cadens secum traxit tertiam partem stellarum  , quia Lucifer ille aliis maior non solus cecidit, sed cum eo alii multi, qui ei in malitia consenserunt, eosque cadentes huius caliginosi eris habitaculum excepit, et hoc ad nostram probationem factum est, ut sit nobis causa exercitationis. Unde ait Apostolus: Colluctatio est nobis aduersus principes et potestates mundi huius, et aduersus rectores tenebrarum harum, aduersus spiritualia nequitie in celestibus ; quia demones qui sunt spirituales et nequam, in hoc turbulento ere nobis propinquo, qui celum appellatur, habitant. Unde et diabolus princeps eris dicitur. Non  enim est eis concessum habitare in celo, quia clarus locus est et amenus, nec in terra nobiscum, ne nos nimis infestarent, sed iuxta apostoli Petri doctrinam in Epistola canonica traditam, in ere isto caliginoso, qui est eis quasi carcer usque ad tempus iudicii deputatus . Tunc enim detrudentur in barathrum inferni secundum illud: Ite, maledicti, in ignem eternum, qui preparatus est diabolo et angelis eius .

Sciendum preterea est, quia, sicut inter bonos angelos alii aliis presunt, ita inter malos alii aliis prelati sunt, et alii aliis subiecti. Quandiu enim durat mundus, angeli angelis, et homines hominibus, demones demonibus presunt, sed in futuro omnis euacuabitur prelatio, ut docet Apostolus  . Habet quoque secundum modum scientie maioris, uel minoris, prelationes, alias maiores, et alias minores. Quidam enim spiritus uni prouincie, alii uni homini, alii uero uni uitio presunt. Unde dicitur spiritus superbie, spiritus luxurie et huiusmodi, quia de illo uitio maxime potest tentare homines a quo nominatur. Inde est etiam, quod nomine demonis diuitie uocantur, scilicet, mammona. Est enim mammona nomen demonis, quo nomine uocantur diuitie secundum Syriam linguam. Hoc autem non ideo est, quod diabolus in potestate habeat dare uel auferre diuitias, cui uelit, sed quia eis utitur ad tentationem hominum ac deceptionem. De Lucifero autem quidam opinantur, quod in inferno religatus sit, et ad nos tentandos  non habeat nunc accessum, sicut in Apocalypsi legitur: Cum consummati fuerint mille anni, soluetur Satanas de carcere suo et exiet, et seducet gentes : quod erit in nouissimo tempore Antichristi, quando erit tanta tribulatio, ut etiam si fieri potest, moueantur electi . Quem ibi religatum dicunt ab eo tempore quo tentauit Christum in deserto. uel in passione; et uictus est ab eo. Ipsum putant primum hominem tentasse, et uicisse, et secundum, id est Christum, sed ab eo uictum esse; et ideo in inferno religatum teneri. Demones quoque, qui a sanctis iuste et pudice uiuentibus uincuntur, potestas alios iterum tentandi uidetur adimi. Unde Origenes: Puto, inquit, sane, quia sancti repugnantes aduersus demones, uitiorum  incentores, si dimicando eos uicerint, non ultra sit fas illi spiritui, qui ab aliquo sancto iam uictus est, iterum impugnare alium hominem. Hoc autem quidam putant intelligendum de illo tanto uitio, in quo superatus est, ut si de superbia aliquem uirum sanctum tentat, et uincitur, non liceat ei ulterius illum uel alium de superbia tentare.

 Sciendum preterea est, quod boni angeli post confirmationem ex natura non sicut ante peccare potuerunt: non quod eorum arbitrium debilitatum sit per gratiam, sed ita potius confirmatum, ut iam per illud non possit bonus angelus peccare;  quod utique non est ex ipso arbitrio, sed ex gratia Dei. Talis enim et angelus et homo creatus est, qui ad utrumque flecti poterat, sed postea boni angeli per gratiam ita sunt confirmati, ut peccare non possint; et mali ita uitio obscurati, ut bene uiuere nequeant. Licet mali angeli per malitiam ita sint obstinati, uiuaci tamen sensu penitus non sunt priuati. »Nam, ut tradit Isidorus, triplici acumine scientie uigent demones, scilicet subtilitate nature, partim experientia temporum, partim reuelatione supernorum spirituum, quorum scientia etiam magice artes exercentur, quibus tamen tam scientia quam potestas a Deo data est, uel ad fallendum fallaces, uel ad admonendum fideles, uel ad exercendam probandamque iustorum patientiam.« Unde  beatus Augustinus: »uideo, inquit, infirme cogitationi, quid possit occurrere, cur scilicet ista miracula magicis artibus fiant. Nam et magi Pharaonis serpentes fecerunt, etiam et alia plura . Sed illud est amplius admirandum quomodo magorum potentia, que serpentes facere potuit, ubi ad muscas minutissimas, id est scinifes, uentum est, omnino defecit. Ibi certe magi defecerunt dicentes: Digitus Dei est hic . Nec sane illi mali angeli creatores dicendi sunt, quia per illos magi ranas et serpentes fecerunt, quia non eas ipsi creauerunt. Deus solus Creator est omnium uisibilium, et inuisibilium creaturarum. Cur ergo magi non potuerunt facere sciniphes, nisi quia maior aderat dominatio prohibentis Dei per Spiritum sanctum.  Quod et magi confessi sunt dicentes: Digitus Dei est hic.« Dei scilicet manifesta uirtus operatur hec miracula.

»Hec uanitas magicarum artium, ut ait beatus Isidorus  , ex traditione angelorum malorum in toto terrarum orbe plurimis seculis ualuit per quamdam scientiam futurorum et infernorum, et euocationes eorum Inuenta sunt etiam aruspicia, augurationes et ipsa que dicuntur oracula, et nigromantia. Nec mirum de magorum prestigiis quorum in tantum prodiere maleficiorum artes, ut etiam Moysi simillimis resisterent signis, uertentes uirgas in dracones, et aquas in sanguinem. Magorum primus Zoroastres rex Bactrianorum fuit, quem Ninus rex Assyriorum interfecit in prelio; de  quo Aristoteles scripsit, quod uigies centum millia uersuum ab ipso condita indiciis uoluminum eius declarentur. Hanc artem multa post secula Democritus ampliauit, quando et Hippocrates medicine disciplina effloruit. Fertur et quedam maga famosissima Circe, que socios Ulyssis mutauit in bestias  . Legitur et de sacrificio quod Arcades deo suo Licio immolabant, ex quo quicunque sumerent, in bestiarum formas conuertebantur. Hinc apparet, non esse in toto dubium, quod nobilis ille peta scribit de quadam femina, que magicis artibus excellebat.


 Hec, inquit  , se carminibus promittit soluere mentes,
Quas uelit: ast  aliis duras immittere curas:
Sistere aquam fluuiis, et uertere sidera retro:
Nocturnosque  ciet Manes. Mugire uidebis
Sub pedibus terram, et descendere montibus ornos. 

»Quid plura? si credere fas est,  pythonissam, ut prophete Samuelis animam de inferni abditis euocare, et uiuorum presentare conspectibus, si tamen animam prophete fuisse credamus, et non aliquam phantasmaticam illusionem, Satane fallacia factam. Prudentius quoque de Mercurio sic ait  :

Traditur hinc  exstinctas assumpto moderamine uirge
 In lucem reuocasse animas . . . . . .
Ast alias  damnasse neci.
»Et post paululum adiecit:

Murmure nam tenues magico excitare figuras,
Atque sepulcrales scite incantare fauillas.
uita itidem spoliare alios, ars noxia nouit.«

In omnibus ergo supradictis, ars demonum est ex quadam pestifera societate hominum, et malorum angelorum exorta. Unde cuncta uitanda sunt a Christianis, et omni penitus exsecratione repudianda atque damnanda.

»Angeli sancti, ut ait beatus Isidorus,  corpora in quibus apparent hominibus de superiori ere sumunt, solidamque speciem ex celesti elemento inducunt, per quam humanis obtutibus manifestius demonstrentur.«  Bonis angelis, qui  perstiterunt, talia sunt conseruata corpora, ut in eis possint facere bona, et non pati mala, que tante sunt tenuitatis, ut a mortalibus uideri non ualeant nisi superuestita aliqua grossiori forma, qua assumpta uidentur, depositaque uideri desinunt. Angelis uero malis mutata sunt in casu corpora in deteriorem qualitatem spissioris eris. Sicut enim a loco digniori, id est celo in inferiorem locum, id est in caliginosum erem deiecti sunt; ita illa celestia et tenuiora corpora, que prius habuerunt, transformata sunt in deteriora et spissiora, in quibus possint pati tormenta. Boni ergo angeli de superiori ere corpora, Deo preparante, assumunt ad impletionem ministerii, sibi a Deo iniuncti, eademque  post completionem deponunt, in quibus apparuerunt hominibus atque locuti sunt.

Sciendum preterea est quia aliquando angeli loquuntur hominibus ex persona Dei sine distinctione alicuius persone, aliquando uero ex persona Patris, et Filii, et Spiritus sancti. Nec dubitandum est Deum in corporalibus formis apparuisse hominibus, sicut Augustinus in secundo libro De Trinitate ostendit, conferens diuersa Scripturarum testimonia, ex quibus Deum in corporeis figuris apparuisse probat; et aliquando ex persona Dei sine distinctione, aliquando sub distinctione sermonem eis esse factum.

Indubitanter ergo teneamus, quod Deus in specie essentie sue nunquam mortalibus apparuit, sicut  famulo suo Moysi dicit: Non uidebit me homo, et uiuet . Et sicut in Euangelio Ioannis dicitur: Deum, inquit, nemo uidit unquam . Non est enim quidquid uisibile, quod sit mutabile. Ideo substantia siue essentia Dei quoniam nullo modo mutabilis est, nullo modo potest per seipsam esse uisibilis. Proinde illa omnia, que patribus, patriarchis scilicet et prophetis uisa sunt, cum Deus illis presentaretur, per creaturam factum esse manifestum est. Quamuis ergo nos lateat qualiter ea ministris angelis fecit Deus, per angelos tamen esse facta dicimus. Audeo igitur fiducialiter dicere, nec Deum Patrem, nec uerbum eius, nec Spiritum sanctum eius, qui est unus Deus, per id quod est, atque id ipsum est, nullo  modo esse mutabilem, ac per hoc multo minus uisibilem.

Illud etiam consideratione dignum uidetur, utrum demones hominum substantialiter intrent corpora, eorumque animabus illabantur? An ideo intrare dicantur, quia malitie sue effectum ibi exercent Dei permissione, opprimendo atque uexando eas, uel in peccatum pro uoluntate sua trahendo. Quod in homines intreant, atque ab eis expulsi exeant, Euangelium aperte declarat, commemorans demonia in quosdam ingressa, et per Christum deiecta. Utrum uero secundum substantiam ingrediantur, an propter mali effectum dicantur ingressa, non adeo perspicuum est. De hoc autem Gennadius   in Definitionibus ecclesiasticorum dogmatum, demones, inquit, per energiam operationem non credimus substantialiter illabi anime, sed applicatione, et oppressione; uniri autem menti, illi soli possibile est, qui creauit, qui natura sua subsistens incorporeus capacibilis est sue facture. Beda quoque super illum locum Actuum apostolorum, ubi Petrus ait Ananie: Cur tentauit Satanas cor tuum? : non dixit, cur intrauit, sed cur tentauit.

Notandum quod mentes hominum iuxta substantiam nichil implere possit nisi creatrix Trinitas. Implet uero Satanas cor alicuius, non quidem ingrediens in eum, uel in sensum eius, neque introiens aditum cordis illius, siquidem hec potestas solius Dei est; sed callida et fraudulenta deceptione  animam in affectu malitie trahens per cogitationes et incentiua uitiorum, quibus plenus est. Intrauit ergo Satanas cor Ananie, non intrando, sed malitie sue uires  inserendo. His auctoritatibus ostenditur quod demones non substantialiter intrant corda hominum, sed per malitie effectum, de quibus pelli dicuntur, cum nocere non sinuntur.

 Post predicta superest cognoscere de ordinibus angelorum, quid Scriptum dicat Dionysius tres ordines angelorum esse tradit, ternos in singulis ordinibus ponens. Sunt enim tres superiores, tres inferiores, et tres medii. Superiores, seraphin, cherubin, troni; medii, dominationes, principatus, potestates; inferiores, uirtutes, archangeli, angeli.  Ordo angelorum dicitur multitudo celestium spirituum. Seraphin dicuntur, qui pre aliis ardent caritate. Seraphin interpretatur ardens, siue succendens. Cherubin dicuntur, qui pre aliis scientia eminent; cherubin quippe interpretatur, plenitudo scientie. Tronus dicitur sedes; troni autem uocantur, ut ait beatus Gregorius, qui tanta diuinitatis gratia replentur, ut in eis Deus sedeat, et per eos iudicia sua decernat. Dominationes uocantur, qui principatus et potestates transcendunt. Principatus dicuntur, qui sibi subiectis, que sunt agenda, disponunt, eisque ad explenda diuina mysteria principantur. Potestates nominantur hi, qui hoc ceteris potentius in suo ordine acceperunt, ut uirtutes aduerse eis subiecte eorum refrenentur potestate, ne homines tentare tantum ualeant, quantum  desiderant. uirtutes uocantur illi per quos signa et miracula frequenter fiunt. Archangeli sunt, qui maiora nuntiant; angeli qui minora.

Sed cum non sint nisi nouem ordines, nec amplius fuissent, etiamsi illi qui ceciderunt perstitissent, mouentur lectores quomodo Scriptura dicat  decimum ordinem compleri ex hominibus? Gregorius dicit homines assumendos in ordine angelorum, quorum alii assumuntur in ordine superiorum, qui scilicet magis ardent caritate, alii in ordine inferiorum, qui scilicet minus perfecti sunt. Ex quo apparet non esse de hominibus formandum decimum ordinem, tanquam nouem sint ordines angelorum, et decimus hominum, sed homines pro qualitate meritorum statuendos in ordinibus angelorum. Quod ergo legitur, decimus ordo complendus ex hominibus, ex tali sensu dictum fore accipi potest, quia de hominibus restaurabitur, quod de angelis lapsum est, de quibus tot corruerunt, unde posset fieri decimus ordo. Propter quod Apostolus dicit, restaurari omnia in Christo, que in  celis, et que in terris sunt ; quia per Christum redemptum est humanum genus, de quo fit reparatio ruine angelice. Tamen non minus saluaretur homo, quamuis angelus non cecidisset. Non iuxta numerum eorum qui ceciderunt, sed illorum qui permenserunt, homines ad beatitudinem admittuntur. Unde Gregorius:  »Superna illa ciuitas ex angelis atque hominibus constat, ad quam credimus tot humani generis ascendere, quot illic contingit angelos remansisse, sicut scriptum est: Statuit terminos populorum iuxta numerum filiorum  Dei . Unde etiam ait B. Isidorus  : Bonorum angelorum numerus, qui post ruinam angelorum malorum est diminutus ex numero electorum  hominum supplebitur, qui numerus soli Deo est cognitus.

Inuestigandum est etiam,  utrum illi celestes spiritus ad exteriora nuntianda mittantur? Isaias quoque ait: uolauit ad me unus de seraphin : hic ordo superior est et excellentior; ideoque si de illo ordine mittentur, non est ambiguum quin etiam et de aliis mittantur. Unde Apostolus: Omnes sunt administratorii spiritus in ministerium missi . His testimoniis asserunt quidam omnes angelos mitti; non tamen debet indignum uideri si etiam superiores angeli mittantur, cum et ille qui Creator est omnium ad hec inferiora descenderit.

Sciendum preterea est  quod angeli boni deputati sunt ad custodiam hominum, ita ut quisque  electorum habeat angelum ad profectum sui atque custodiam specialiter delegatum. Unde in Euangelio ueritas, a pusillorum scandalo prohibens, ait: Angeli eorum semper uident faciem Patris . Angelos dicit eorum esse, quibus ad custodiam deputati sunt. Super quem locum ait Hieronymus: »Magna dignitas animarum est, ut unaqueque habeat  ab exordio natiuitatis angelum ad sui custodiam delegatum.« Gregorius quoque dicit: »Quod quisque unum bonum angelum ad custodiam, et unum malum ad exercitium habeat deputatum.« Cum ergo omnes angeli boni nostrum bonum uelint, communiterque saluti omnium fidelium studeant, ille tamen qui deputatus est alicui ad custodiam eum specialiter hortatur ad bonum, sicut legitur de angelo Tobie , et de angelo Petri in Actibus apostolorum  Similiter et mali angeli cum desiderent malum hominum; magis tamen hominem incitat ad malum, et ad nocendum fortius instat ille, qui ad exercitium eius deputatus est. Hec de angelice nature conditione dicta sufficiant.

 Nunc superest de aliarum etiam rerum creatione,  et precipue de operum septem dierum distinctione aliqua in medium proferre. In principio, ait Scriptura, creauit Deus celum, id est angelos, et terram, scilicet materiam quatuor elementorum adhuc confusam, et informem, que a Grecis dicta est chaos, quam terram etiam abyssum uocat, dicens: Et tenebre erant super faciem abyssi, quia confusa erat et commista. Terra etiam illa, id est informis materia dicta est aqua, super quam ferebatur Spiritus Domini, sicut superfertur fabricandis rebus uolontas artificis. Augustinus: »Non enim tenebre aliquid sunt, sed ipsa lucis absentia. Sicut silentium non aliqua res est, sed ubi sonus non est, silentium dicitur; et nuditas non aliqua res est,  sed in corpore ubi tegumentum non est, nuditas dicitur; sicut et inanitas non est aliquid, sed inanis dicitur esse locus, ubi non est corpus, et, inanitas absentia corporis.« Attende igitur, lector, quod hic Augustinus tenebras dicit non esse aliquid, cum alibi tenebre inter creata, que Dominum benedicunt, nominentur, ubi dicitur: Benedicite, lux et tenebre, Domino . Ideo ergo dicit tenebras tunc fuisse super faciem abyssi, quia deerat lux que si esset, superesset, et superfunderetur; sed nondum lucis gratia opus suum Deus uenustauerat, que post in primo die formata est, dicente Domino: Fiat lux, et facta est lux: et sic diuisit Deus lucem a tenebris appellauitque lucem diem, et tenebras noctem 

 Sed si queritur qualis lux illa fuerit,  corporalis scilicet an spiritualis? Id respondemus, quod a sanctis Patribus traditum legimus. Dicit enim Augustinus, quod lux illa corporalis, uel spiritualis potest intelligi. Si Spiritualis accipitur, angelica natura intelligitur, que prius, informis fuit, sed postea formata est, cum ad Creatorem conuersa ei caritate adhesit. Cuius etiam formatio ostenditur, cum dicitur: Fiat lux, et facta est lux. Hec ergo angelica natura prius tenebre, et postea lux fuit; quia prius habuit informitatem et imperfectionem, deinde formationem; et ita diuisit Deus lucem  a tenebris.  Unde beatus Isidorus noster patronus:  »Non ob hoc substantiam habere credende sunt tenebre, quia dicit Dominus per prophetam: Ego Dominus formans et creans tenebras ; sed quia angelica natura, que non est preuaricata, lux dicitur; illa autem que preuaricata est, tenebrarum nomine nuncupatur. Unde et in principio lux a tenebris diuiditur. Sed quia et hos et illos creauit, inde formans lucem et creans tenebras, uerumtamen bonos angelos non tantum creans, sed et formans; malos uero creans tantum, et non formans. Hoc et de hominibus bonis malisque accipiendum est. Si uero corporalis fuit lux illa, quod utique probabile est, corpus lucidum fuisse intelligitur uelut lucida nubes, quod non de nichilo,  sed de preiacenti materia formaliter factum est, ut lux esset, et uim lucendi haberet, cum qua dies primus exortus est, quia ante lucem nec dies fuit nec nox. Lux ergo illa uicem et locum solis tenebat, que in ortu sui circumagitata noctem diemque discernebat. Ibi itaque primo lucem apparuisse uerisimile est, ubi sol quotidiano cursu circumuectus apparet, ut eodem tramite lux circumcurrens, ac primo ad occasum descendens, uesperam faceret, deinde reuocata ad ortum, auroram, id est mane illustraret; et ita diuisit Deus lucem a tenebris, et appellauit lucem diem, et tenebras noctem.

Factum est ergo uespere prius et postea mane, et ita fuit dies unus expletus uiginti quatuor horarum,  dies scilicet naturalis, qui habuit uesperam, sed non mane. Mane enim dicitur finis precedentis, et initium sequentis diei, quod aurora, que nec plenam lucem, nec omnino tenebras habet Mane ergo primus dies non habuit, quia nec dies precesserat qui sequentis diei initio terminaretur, et eo precipue quia, luce apparente, mox super terram plenus atque preclarus dies exstitit, qui non ab aurora, sed a plena luce inchoauit, et mane sequentis diei consummatus est. Unde Beda super Genesim: »Decebat, ut dies a luce inciperet, et in mane sequentis diei tenderet, ut opera Dei a luce inchoasse, et in luce completa esse significaretur. Reliqui autem dies mane habuerunt et uesperam, quorum quisque a suo mane incipiens usque ad alterius  diei mane tendebatur.« Hic est naturalis ordo distinctionis dierum, ut distinguatur atque computetur dies a mane usque ad mane. Postea uero in mysterio factum est ut dies computetur a uespera in uesperam, et adiungatur dies precedenti nocti in computatione. Forte dicit aliquis: Cur factus est sol, si lux illa sufficiebat diei? Ad quod dici potest: Quia, facto sole, diei lux aucta est. Ampliori enim multo luce dies radiauit postea, quam ante

Preterea inuestigandum est quomodo accipiendum sit quod ait Scriptura: Dixit Deus: utrum temporaliter, uel sono uocis illud dixerit, uel alio  modo? Augustinus super Genesim tradit, nec sono uocis, nec temporaliter, Deum fuisse locutum; quia si temporaliter, et mutabiliter; et si corporaliter dicatur sonuisse uox Dei, nec lingua erat qua loqueretur, nec erat quem oporteret audire et intelligere. Unde Hispaniarum doctor Isidorus  : Non quemadmodum nos transitorie dicimus, fiat aliquid, sic dixit Deus, fiat celum in principio. Illud enim sempiterne in uerbo unico dictum est. Si transitorie dictum est a Deo, fiat, erat utique creatura aliqua, unde iam talis fieret uox. Sed quia antequam diceret, fiat, nulla exstitit creatura, ipsum fiat, quod dictum est in eternitate uerbi, non in uocis sono enuntiatum est. Bene ergo uox Dei ad naturam uerbi, per quod omnia facta sunt, refertur.  Dixit ergo Deus: Fiat lux, etc., non temporaliter, non sono uocis, sed in uerbo sibi ceterno, id est uerbum genuit ante omnia tempora in quo erat, et disposuit ab eterno, ut fieret in tempore, et in eo factum est. Factum est ergo uespere et mane dies unus. Unde beatus Isidorus  : »Dies prior factus angeli sunt, qui propter unitatem insinuandam, non dies primus, sed dies dictus est unus, et idcirco ipse repetitur semper in exsecutione creature. Qui dies, hoc est natura angelorum, quando creaturam ipsam contemplabatur, quodammodo uesperascebat; non autem permanendo in eius contuitu, sed laudem eius ad Deum referens; eamque melius in diuinam rationem conspiciens, continuo mane fiebat. Si uero permaneret neglecto Creatore, in creature  aspectu, iam non uespera, sed nox utique fieret.« Dum se creatura melius in Deum, quam in seipsam nouerit, ipsa sui cognitio, que maior in Deo est, dies et lux dicitur. Cognitio uero sua in seipsam ad compensationem illius, que in Deo est, quia longe inferior est, uespera nominatur. Ideoque post uesperam mane fiebat; quia, dum suam in se cognitionem sibi satisfacere non agnosceret, ut se plenius nosse potuisset, ad Deum sese referebat creatura, in quo se diem agnoscendo melius fieret.

De opere secundi diei, quo factum est firmamentum  : Dixit quoque Deus: Fiat firmamentum in medio aquarum, et diuidat aquas ab aquis. Diuisitque aquas, que erant sub firmamento ab his, que  erant super firmamentum. Sciendum est, sicut ait uenerabilis Beda super Genesim, quod illius celi hic describitur creatio, in quo fixa sunt sidera, qui supposite sunt aque in ere et in terra, et superposite sunt alie de quibus dicitur: Qui tegis aquis superiora eius . In medio ergo aquarum firmamentum est, celum uidelicet sidereum, de aquis factum esse, credi potest. Crystallinus enim lapis cui magna firmitas et perspicuitas est, de aquis factus est. Sed si aliquem mouet, quomodo aque  natura fluide, et in ima labilis super celum possit consistere? de Deo scriptum esse memini: Qui ligat aquas in nubibus suis . Qui enim infra celum ligat aquas ad tempus uaporibus nubium retentas, potest etiam super celi spheram non uaporali tenuitate, sed glaciali soliditate aquas suspendere, ne labantur. Quales autem et ad quid condite sint? ipse nouit, qui condidit.

Queritur autem  , si stet, an moueatur celum? Si mouetur inquiunt, quomodo est firmamentum? Si uero stat, quomodo in eo fixa sidera circumeunt? Sed firmamentum potest dici non propter stationem, sed propter firmitatem, uel terminum aquarum intransgressibilem. Si autem stat, nichil impedit moueri et circumire sidera. Unde Isidorus doctor  eximius  ait  : »Aethera  locus est, in quo sidera sunt; et significat eum ignem, qui a toto mundo in altum separatus est. Sane ether est ipsum elementum; ethera uero splendor etheris, et est sermo Grecus. Sphera celi dicta, eo quod species eius in rotundum formata est. Sed et quidquid tale est, a uolubilitate sphera a Grecis dicitur, sicut et pile quibus ludunt infantes. Nam philosophi dicunt, celum in sphere figura undique esse conuexum, omnibus partibus equale, concludens terram in media mundi mole libratam. Hoc moueri dicunt, et cum motu eius sidera in eo fixa ab oriente usque ad occidentem circumire, septentrionibus breuiores gyros peragentibus. Axis est septentrionis linea recta, que per mediam pilam  sphere tendit; et dicta axis, eo quod in ea sphera ut rota uoluitur, uel quia ibi plaustrum est. Cardines extreme partes sunt axis; et dicti cardines, eo quod per eos uertitur celum. Poli sunt circuli qui currunt per axem. Horum alter est septentrionalis, qui nunquam occidit, appellaturque boreas, alter uero australis, qui nunquam uidetur, et austronotius dicitur. Poli dicti, quod sint axium cycli ex usu plaustrorum a poliendo scilicet nominati, sed polus boreas semper uidetur, austronotius nunquam, quia dextra celi altiora sunt pressa austri. Conuexa extrema celi sunt a curuitate dicta: nam conuexum curuum est et inclinatum, et in modum circumflexum. Lacteus circulus uia est, que in  sphera uidetur a candore dicta, quia alba est, quam aliqui dicunt, uiam esse quam circuit sol, et ex splendoris ipsius transitu ita lucere.

»  Habitatio ista celi circulorum distincta zonis quasdam partes temperie sua incolere permisit, quasdam uero negauit enormitate frigoris, aut caloris. Zone autem ipse quinque sunt, que ideo zone dicuntur uel circuli, quia in circumductione sphere existant. Quorum primus circulus ideo arcticos appellatur, eo quod intra eum arctorum  signa inclusa perspiciuntur, que a nostris in ursarum specie ficta septentriones appellantur. Secundus circulus ex eo terinos tropicos dicitur, quia in eo circulo sol aquilonis finibus estatem faciens ultra eum circulum non transit, sed statim reuertitur; et inde tropicos appellatur. Tertius circulus hiemerinas, qui a Latinis ideo equinoctialis appellatur, eo quod sol cum ad eum orbem peruenerit, equinoctium facit. Hiemerinos enim Latine dies dicitur atque nox, quo circulo dimidia sphere pars constituta perspicitur. Quartus circulus antarcticos uocatur, eo quod contrarius sit circulo, quem arcticon nominamus. Quintus circulus cimeronostropicos, qui a Latinis hiemalis siue brumalis appellatur, ideo scilicet quia sol cum ad eum circulum  peruenerit, hiemem his qui ad aquilonem sunt, facit, estatem uero his qui austri partibus commorantur.«

His de sphera celi ac de quinque zonis a beato Isidoro breuiter dictis, necesse est ut iterum de tertii diei opere ad utilitatem legentium sicut a sanctis Patribus exposita sunt, aliqua dicamus: Dixit quoque Deus: Congregentur aque, que sub celo sunt in locum unum, et appareat arida  . Tertii diei opus est congregatio aquarum. Congregate sunt ergo aque, que sub celo sunt in unam matricem, ut lux, que preterito biduo aquas clara luce lustrauerat in puro ere clarior fulgeret, et appareret terra, que latebat; et que aquis humosa erat, fieret arida, et germinibus apta.

 De opere quarti diei, quando facta sunt luminaria, iterum subiungamus aliqua. Dixit etiam Deus: Fiant luminaria in firmamento celi, et diuidant diem ac noctem. Quia igitur celum ceteris elementis specie prestat, priusque aliis factum est, ideo ante alia ornatur sole, et luna, et stellis in quarto die. Que ideo facta, ut per ea illustraretur inferior pars, scilicet terra, ne esset habitantibus tenebrosa. Infirmitati ergo hominum prouisum est, ut, circumeunte sole, potirentur homines diei noctisque uicissitudine propter dormiendi uigilandique necessitatem. Ideo etiam, ne nox indecora reremaneret, sed luna ac sideribus consolarentur homines, quibus in nocte operandi uel ambulandi  necessitas incumberet, et quia quedam animalia sunt, que lucem ferre non possunt. Quod uero subditur: Et sint in signa et tempora, et dies, et annos, quomodo accipiendum sit queri solet. Ad quod dicendum, quia tempora que fiunt per sidera, non spatia horarum, sed uicissitudinem erie qualitatis debemus accipere; quia talia nobis signa fiunt, sicut fiunt dies et anni, quos usitate nouimus. Fiunt enim signa serenitatis uel tempestatis, et tempora, et per ea distinguimus quatuor tempora anni, scilicet uer, estatem, autumnum et hiemem.  De  opere quinti diei quando creauit Deus ex aquis uolatilia, et natatilia: Dixitque Deus: Producant aque reptile anime uiuentis, et uolatile super terram, etc. Opus quinti diei est formatio piscium et auium, quibus duo elementa ornantur, et de eadem materia, id est de aquis pisces et aues creauit, uolatilia leuans in erea, natatilia uero remittens gurgiti.

De opere sexti diei, quando creata sunt animalia, et reptilia terre. Dixit etiam Deus: Producat terra animam uiuentem, iumenta et reptilia, et bestias secundum species suas. Sexti diei opus describitur, cum terra suis animalibus ornari dicitur. Solet queri de uenenosis et perniciosis animantibus, utrum post peccatum hominis ad uindictam creata sint? an potius  creata innoxia, peccatoribus nocere ceperint? Sane dici potest, quod creata nichil homini nocuissent, si non peccasset. Puniendorum namque uitiorum, uel probande uel etiam perficiende uirtutis causa nocere ceperunt. Fuerunt ergo creata innoxia, sed propter peccatum facta sunt noxia. Unde beatus Isidorus  : Malum  a diabolo non est creatum, sed inuentum; et ideo nichil est malum, quia sine Deo factum est nichil. Deus autem malum non fecit . Non alicubi aut aliquando erat malum, unde fieret diabolus malus; sed quia uitium est, dum esset bonus angelus, superbiendo effectus est malus, et ideo recte dicitur ab eo inuentum malum. Nullam esse naturam mali  ; quia natura omnis aut incommutabilis, ut Deus est, aut commutabilis,  ut creatura est. Malum uero ideo nulla natura est, quia accedendo in bonam naturam, efficit eam uitiosam. Quod dum discedit, natura manet, et malum quod inerat nusquam est. Ex eo quod uitium nocet nature, agnoscitur uitium naturam non esse, quia nichil quod naturale est, nocet. Dum natura bona damnatur propter uoluntatem malam, ipsa mala uoluntas testis est nature bone, que in tanto testatur eam esse bonam, ut illam Deus pro malo non relinquat inultam. Creditur ab hereticis mentem a Deo, uitium a diabolo fuisse creatum. Ideo et ab ipsis due nature, bona scilicet et mala, putantur. Sed uitium natura non est. Et dum uere a diabolo sit, non tamen creatum est. Quam ob causam  permiserit Deus mali oboriri statum, nisi ut ex contrariis malis bonum nature decoret. Iste modus etiam in uerbis esse comperitur, qui modus antitheton nominatur, quod Latine oppositum uel contrapositum dicitur, et fit pulchra elocutio, quando mox contraria pro prosperis proferuntur. Ita et in rebus permistum est malum, ut nature bonum ad comparationem excelleret mali. Fecit Deus omnia ualde bona. Nihil ergo natura malum, quando et ipsa que in creaturis uidentur esse penalia, si bene utantur, et bona et prospera sunt: si male, noceant.  Ita ergo pensanda est creatura ex nostro usu non bona, nam ex sua natura ualde bona. Si radas supercilium hominis, paruam rem demes, sed totius corporis ingeris feditatem. Ita et in uniuersitate creature si extremum uermiculum natura malum dixeris, uniuerse creature iniuriam facis. Cuncta mala per peccatum primi hominis pro pena sunt translata in uniuersum genus humanum. Proinde quecunque uidentur mala, partim in nobis seuiunt origine, partim culpa. Mala dicunt multa in creaturis peruersi, ut ignem, quia urit, ut ferrum quia occidit, ut feram quia mordet. Sed commoda ipsorum non intendens homo accusat in illis, quod sibi potius debet imputare, cuius pro peccato ista effecta sunt noxia, que illi homini ex parte fuerant  ante peccatum subiecta. Nostro igitur uitio, non sua natura nobis mala sunt ea que nobis nocent. Nam lux dum sit bona, infirmis tamen oculis noxia est, et tunc oculorum uitium, non lucis est; sic et cetera. Cum creaturarum stimulis, et elementorum aduersitatibus homo uerberatur, peccati hoc exigit pena, ut Deo superbiens homo, ea que infra ipsum sunt, patiatur aduersa. Unde et in Sapientia legitur: Pugnabit pro Deo orbis terrarum contra insensatos . Merito ergo peccatorum hoc actum est ut naturaliter prospera mutentur homini in aduersa. Unde et Salomon: Creatura exardescit in tormentum aduersus iniustos; et lenior est ad benefaciendum his, qui in Deum confidunt . Itaque  non erit caro subiecta anime, nec uitia rationi, si animus non est subditus Conditori. Tunc autem recte subiiciuntur nobis omnia que sub nos sunt, si nos subiicimur ei, a quo nobis illa subiecta sunt. Nam et que uidentur esse subiecta ei, qui Deo subiectus non est, ille potius subiicitur eis, quia suam uoluntatem subiugat amori earum, que sibi subiecta existimat. Ut ergo supra dictum est, animalia creata sunt innoxia, sed per peccatum facta sunt noxia.«

Sequitur: Compleuit Deus die septimo opus suum, et requieuit ab uniuerso opere suo quod patrarat  . Requieuisse Deus dicitur die septimo, non quasi operando lassus, sed ab uniuerso opere requieuit; quia uidelicet nouam creaturam facere cessauit.  Requiescere enim cessare dicitur. Unde legitur in Apocalypsi: Animalia requiem non habebant, Sanctus, Sanctus, Sanctus, dicentia , id est dicere non cessabant. Requieuisse ergo dicitur, quia cessauit a faciendis generibus creaturarum. Usque nunc tamen, ut ueritas in Euangelio ait, operatur Pater cum Filio ; sed administrationem eorumdem generum, que tunc instituta sunt. Creatoris enim uirtus causa subsistendi est omni creature. Quod ergo dicitur: Pater meus usque modo operatur, et ego illud operor, uniuerse creature administrationem ostendit. Septimo igitur die nichil nouum creasse dicitur Deus, nisi forte dicatur  die septimo compleuisse opus, quia ipsum benedixit, et sanctificauit, sicut ait Scriptura: Benedixit Deus diei septimo, et sanctificauit illum . Opus enim est benedictio et sanctificatio. Nam et Salomon aliquid operis fecit, cum templum dedicauit. Illum ergo diem sanctificasse, et benedixisse dicitur, quia mystica pre ceteris benedictione, et sanctificatione eum donauit. Unde in lege dicitur? Memento ut sanctifices diem Sabbati .

Sequitur: uidit Deus cuncta que fecerat, et erant ualde bona. Omnia quidem naturaliter bona erant, nichilque in sua natura uitii habentia. Et sunt bona, que condidit Deus etiam singula. Simul uero uniuersa, ualde bona, quia ex omnibus consistit uniuersitatis  admirabilis pulchritudo, in qua etiam illud quod malum dicitur, bene ordinatum, et loco suo positum, eminentius commendat bona sua, ut magis placeant, et laudabiliora sint. Unde B. Isidorus  : »Non septies a Deo uisa, septiesque laudata est creatura, que antequam fieret, perfecte ab illo est uisa, sed dum nos singula uidentes laudamus, tanquam ipse uideat, et laudet per nos; sicut est illud: Non estis uos qui loquimini, sed Spiritus Patris uestri . Proinde sicut ipse per nos loquitur; ita uidet, et laudat per nos, sed per se perenniter ac sempiterne uidet, per nos uero temporaliter. Attende uniuersaliter creaturam in principio ualde bonam uocari, singulariter uero  bonam tantum; quia et membra corporis, cum sint bona singula, maius tamen bonum faciunt, dum singula omnia ualde bonum corpus efficiunt.

Sequitur de hominis creatione  . Ubi hec consideranda uidentur, quare uidelicet creatus sit, et qualiter institutus, et qualis, et quomodo factus; deinde qualiter sit lapsus, postremo qualiter et per quem sit reparatus.

Dixit quoque Deus: Faciamus hominem ad imaginem et similitudinem nostram. In eo quod faciamus dicitur, una operatio trium personarum ostenditur. In hoc uero quod dicit, ad imaginem et similitudinem nostram, una et equalis substantia trium personarum monstratur. Ex persona enim Patris hoc dicitur ad Filium et ad Spiritum sanctum. Non  hoc dixit angelis, ut quidam putant, quia Dei et angelorum non est una, et eadem imago, uel similitudo. Imago autem et similitudo in hoc loco uel increata intelligitur Trinitatis essentia, ad quam factus est homo; uel creata, in qua factus est homo, et ipsa homini concreata. Unde Apostolus: uir quidem est imago et gloria Dei . Et B. Isidorus  : »Uniuerse creature homo magna quedam portio est. Tantoque gradu est ceteris excellentior, quanto imagini diuine uicinior. Quantum ceteris creaturis preest homo dignitate uirtutis, ex ipsa reuerentia discitur creationis, dum omnia, dixit Deus, fiant, et facta sunt. Creare uero  hominem, cum quadam eterni consilii deliberatione uoluerit esse, dicens: Faciamus hominem ad imaginem et similitudinem nostram. Quia enim boni sumus naturaliter conditi, culpe quodammodo merito contra naturam mali sumus effecti. Sicut presciuit Deus hominem peccaturum, ita et presciuit qualiter illum per suam gratiam repararet, qui suo arbitrio deperire potuisset. Originaliter Adam et Eua simul creati sunt, specialiter uero postea mulier de latere uiri formata est. Pariter uero conditi sunt utique rationis ordine, non pariter temporis unitate. uir ad imaginem Dei factus est, mulier uero ad imaginem uiri formata est, unde et illi lege nature subiecta est. Mulier ob adiutorium uiri creata est; uir autem propter semetipsum factus  est.«

Factus est ergo homo ad imaginem et similitudinem Dei secundum mentem, qua irrationabilibus antecellit animalibus; sed ad imaginem, propter memoriam, intelligentiam et dilectionem; ad similitudinem uero secundum innocentiam et iustitiam, que in mente rationali naturaliter sunt. uel imago consideratur in cognitione ueritatis, similitudo autem in amore uirtutis. uel imago in aliis uirtutibus, similitudo uero in essentia, quia immortalis et indiuisibilis est. Unde Augustinus: »Anima facta est similis Deo, quia immortalem et indissolubilem fecit eam Deus. Imago igitur pertinet ad formam, similitudo ad naturam. Factus est ergo homo secundum  animam ad imaginem et similitudinem non Patris, uel Filii, uel etiam Spiritus sancti, sed totius Trinitatis. Ita etiam secundum animam dicitur homo esse imago Dei, quia imago Dei est in eo; sicut imago dicitur tabula et pictura, sed propter picturam que in ea est, simul et tabula imago appellatur. Homo ergo ad imaginem Dei est factus, filius autem imago, non ad imaginem, quia natus, non creatus; equalis, et in nullo dissimilis. Homo creatus est a Deo, non genitus, non parilitate equalis, sed quadam similitudine accedens.«

De anime origine plura queri solent  , scilicet unde creata fuerit, et quam gratiam in creatione habuerit. Sicut hominis formatio secundum corpus describitur, cum dicitur: Formauit Deus  hominem de limo terre; ita eiusdem secundum animam factura describitur, cum subditur: Et inspirauit in faciem eius spiraculum uite. Corpus enim formauit Deus de limo terre cui animam inspirauit, non quod faucibus sufflauerit, uel manibus corpus formauerit. Deus uero spiritus est, nec lineamentis membrorum compositus. Non ergo carnaliter putemus, Deum corporeis manibus formasse corpus, et faucibus inspirasse hominem, sed potius de limo terre secundum corpus hominem formauit iubendo, uolendo, id est uoluit et uerbo suo iussit, ut ita fieret. Et inspirauit in faciem eius spiraculum uite, et factus est homo in animam, id est substantiam anime,  in qua uiueret, creauit non de aliqua corporali materia, uel spirituali, sed de nichilo. Unde B. Isidorus  : »Animam non esse partem diuine substantie, uel nature, nec esse priusquam corpori misceatur, sed tunc eam creari, quando et corpus creatur, cui admisci uidetur. Philosophorum sententie dicunt, esse animam priusquam nascatur in corpore, quod uerum esse, nullis approbatur indiciis. Nam utrum antea fuissemus, nec ipsi nouimus, nec quis hominum ducat, habemus. Non est ergo querendum, quod querendo magis est irridendum. Gentiles et heretici de anima disputare conantur; sed quomodo de illa aliquid recte sentire possunt, qui auctorem ad cuius imaginem facta est, non nouerunt et ideo multa errore digna dixerunt?

 Putauerunt etiam quidam heretici, Deum de substantia sua animam creasse, uerbis Scripture pertinaciter inherentes, quibus dicitur: Inspirauit in faciem eius spiraculum uite. Cum enim spirat homo, inquiunt, flatum de se emittit. Sic igitur cum Deum spirasse dicitur spiraculum in faciem, ex se spiritum hominis emisisse intelligitur, id est de substantia sua. Sed qui hoc dicunt, non capiunt tropica, id est figurali locutione dictum esse, inspirauit, id est flatum hominis, scilicet animam fecit. Flare enim est flatum facere. Non sunt ergo audiendi qui putant animam esse partem Dei. Si enim hoc esset, nec a se, nec ab alio decipi posset, nec ad malum faciendum, uel patiendum compelli, nec in melius,  nec in deterius mutari.

Sed queri solet, utrum in corpore, an extra corpus anime creentur? Quidam dicunt, animam hominis in corpore creari, ita uerba illa exponentes: Inspirauit in faciem eius spiraculum uite, id est animam in corpore creauit, que totum corpus animaret. Faciem enim specialiter expressit, quia hec pars sensibus ornata est, ad intuenda superiora. Certissime igitur sciendum est quod in corpore creentur anime: creando enim eas infundit Deus, et infundendo creat.

Notandum preterea quia non per etatum momenta Deus hominem creauit, sicut nunc format in utero matris, sed repente in uirili etate fecit. Unde  Augustinus super Genesim dicit: »Adam in etate uirili continuo factus est, et hoc secundum superiores non inferiores causas, id est secundum uoluntatem et potentiam Dei, sicut uirga Moysi statim conuersa est in draconem.«

Hominem ergo ita formatum tulit Deus, et posuit in paradiso uoluptatis, ut Scriptura docet , quem plantauerat a principio. His uerbis aperte Moyses insinuat hominem extra paradisum creatum, et postmodum in paradiso positum; quod ideo factum dicitur, quia non erat in eo permansurus, ut non nature, sed gratie hoc signaretur. Intelligitur autem paradisus localis, et corporalis, in quo  homo positus et locutus est. Tres generales de paradiso sententie sunt. Una uidelicet eorum, qui corporaliter intelligi paradisum uolunt tantum; alia eorum, qui spiritualiter tantum; tertia eorum, qui utroque modo paradisum accipiunt  . Nunc uidendum a quo principio sit plantatus paradisus. Unde uenerabilis Beda: »Ut homo in paradiso corporali sit positus, qui ab illo principio plantatus accipi potest, quo terram omnem remotis aquis herbam et ligna producere iussit. Qui etsi presentis Ecclesie uel future typum tenet, tamen intelligendum est esse locum amenissimum, fructuosis arboribus magnum, irrigante illum magno fonte. Sed quod dicimus, a principio, antiqua translatio dicit, ad orientem. Unde uolunt in orientali parte esse,  longo interiacente spatio maris uel terre a regionibus quas incolunt homines, secretum, et in alto situm, usque ad lunarem circulum pertingentem. Unde nec aque diluuii illuc peruenerunt. De quo B. Isidorus  : »Paradisus locus est constitutus in orientis partibus, uocabulum cuius in Latinum ex Greco uertitur hortus, Hebraice uero Edem dicitur, quod in nostra lingua delicie interpretantur; iunctum autem utrumque, hortum facit deliciarum. Est enim omni genere ligni et pomiferarum arborum consitus, habens etiam et lignum uite, de cuius fructu, qui comederit, semper in eodem statu immortalis permanebit. De quo dicitur: uidete ne forte sumat de ligno uite, et uiuat in eternum . Est enim locus ille omni amenitate conspicuus, inaccessibilis hominibus, quia igneo muro usque ad celum est cinctus. Non ibi frigus, non estas, sed perpetua temperies ueris. Ex cuius medio fons oriens totum paradisum irrigat, diuiditurque in quatuor flumina, que infra paradisum terram infundunt, sed in aliis longe regionibus deriuantur  . Nam Ganges fluuius, quem Phison sacra Scriptura cognominat, de monte Oreabares nascitur, et ad Indie regiones pergit. Dictus autem Phison, id est caterua, quia decem fluminibus magnis sibi adiunctis impletur, et contra orientem fluens Oceano excipitur. Ganges autem uocatur a rege Gangaro Indie. Fertur autem Nili modo sese exaltare, et super Orientis terras erumpere. Geon fluuius,  sicut et Ganges, de paradiso iuxta montem Athlantem egreditur, sed mox a terra absorbetur; Persidam occulto meatu currens in littore maris Rubri denuo funditur; Ethiopiam circuiens, per Aegyptum labitur, in septem ostia diuisus magnum mare iuxta Alexandriam ingreditur; uocatur autem Aeeon, eo quod incremento sue exundationis terram Aegypti irrigat. Ge enim Grece, Latine terram significat. Hic apud Aegyptios Nilus uocatur propter limum quem trahit, qui efficit fecunditatem. Unde  et Nilus dictus est, quasi neaniai naaion. Nam antea Nilus Latine Nelo dicebatur. Apparet autem in Nilide lacu, de quo in meridiem uersus excipitur Aegypto, ubi aquilonis flatibus repercussus, aquis retro iactantibus intumescit, et inundationem Aegypti facit.

»Tigris fluuius Mesopotamie de paradiso exoriens, et pergens contra Assyrios, post multos circuitus in mare Mortuum influit. uocatus autem hoc nomine propter uelocitatem instar bestie nimia pernicitate currentis.

»Euphrates fluuius Mesopotamie de paradiso exoriens, copiosissimus gemmis, qui per mediam Babylonem influit. Hic a frugibus, uel ab ubertate  nomen accepit. Nam Ephrata Hebraice fertilitas interpretatur. Euphrates enim in quibusdam locis ita Mesopotamiam irrigat, sicut Nilus Alexandriam. Salustius auctor certissimus asserit, Tigrim et Euphratem uno fonte manare in Armenia, qui per diuersa euntes, longius diuiduntur, spatio medio relicto multorum millium, que tamen terra, que ab ipsis ambitur, Mesopotamia dicitur.«

In hoc ergo paradiso, ut supra dictum est  , erant ligna diuersi generis, inter que erat unum, et uocatum est lignum uite; alterum uero lignum scientie boni et mali. Lignum autem uite dictum est, sicut docet uenerabilis Beda, quia diuinitus accepit hanc uim, ut qui ex eius fructu comederet, corpus eius stabili sanitate, et perpetua soliditate  firmaretur, nec ulla infirmitate uel etatis imbecillitate in deterius, uel in occasum laberetur. Lignum autem scientie boni et mali non a natura hoc nomen accepit, sed ab occasione rei postea secute. Arbor enim illa non erat mala, sed ideo scientie boni et mali dicta est, quia post prohibitionem erat in illa transgressio futura, qua homo experiendo disceret, quid esset inter bonum obedientie et malum inobedientie. Non ergo de fructu qui nosceretur inde positum est illud nomen, sed de re transgressionem secuta. Cognouit autem homo, priusquam tangeret hoc lignum, bonum et malum; sed bonum per prudentiam et experientiam, malum uero per prudentiam tantum. Quod experientiam nouit  usurpato ligno uetito, quia per experientiam mali didicit quid sit inter bonum obedientie et malum inobedientie. Si uero primi parentes obedientes essent nec contra preceptum peccassent, non ideo tamen minus diceretur lignum scientie boni et mali, quia hoc ex eius actu accideret, si usurparetur. A ligno igitur homo prohibitus est, quod malum non erat, ubi et ipsa precepti conseruatio bonum illi esset, transgressio uero malum.

Sequitur: Immisit Dominus soporem in Adam.  Cumque obdormisset, tulit unam de costis eius, et formauit eam in mulierem. Hic attendendum est  quare non creauit Deus simul uirum et mulierem, sicut angelos, sed prius uirum, deinde mulierem de uiro? Ideo scilicet ut unum esset humani generis principium, quatenus in hoc et superbia diaboli confunderetur, et hominis humilitas Dei similitudine sublimaretur. Diabolus quippe aliud a Deo principium esse concupierat: et ideo, ut eius superbia retunderetur, hoc homo in munere accepit, quod diabolus peruerse rapere uoluit, sed obtinere non potuit, et per hoc imago Dei in homine apparuit. Nam, sicut Deus omnibus rebus existit principium creationis, ita homo omnibus hominibus est principium generationis. Ideo etiam ex uno homine Deus  omnes homines esse uoluit, ut dum omnes ab uno se esse cognoscerent, sese quasi unum amarent.

Mulier non de qualibet parte corporis uiri, sed de latere eius formata est, ut ostenderetur quia in consortium creabatur dilectionis; ne forte si de capite facta fuisset, uiro ad dominationem uideretur preferenda, aut si de pedibus, ad seruitutem subiicienda. Quia igitur iure nec domina, nec ancilla probatur, sed socia; nec de capite, nec de pedibus, sed de latere fuerat producenda, ut iuxta se ponendam cognosceret, quam de suo latere sumptam didicisset.

Non sine causa quoque dormienti uiro potius quam uigilanti detracta est costa, de qua mulier in  adiutorium generationis uiro est formata; sed ut nullam sensisse penam monstraretur, et diuine potentie opus mirabile probaretur, que dormientis hominis latus aperuit, nec eum tamen a quietis sopore excitauit. In quo etiam opere sacramentum Christi et Ecclesie prefiguratum est; quia, sicut mulier de latere uiri dormientis formata est, ita Ecclesia ex sacramentis, que de latere Christi in cruce dormientis profluxerunt, scilicet sanguine et aqua quibus redimimur a penis, atque abluimur a culpis. De sola ergo ipsius coste substantia, sine omni extrinseco additamento, per diuinam potentiam in semetipsa multiplicata, mulieris corpus factum est, eo sane miraculo, quo postea de quinque panibus Iesu celesti benedictione multiplicatis,  quinque millia hominum satiata sunt . Illud etiam oportet scire, quod cum angelorum ministerio facta sit mulieris formatio, tamen non est eis tribuenda creationis potentia. Angeli enim nullam possunt creare creaturam. Solus Deus, id est Trinitas, est Creator. Facta est ergo femina a Deo, etiam si costa ministrata sit per angelos.

Homo in primo statu rationalis fuit  , habens discretionem boni et mali. Scientiam quoque rerum creatarum et cognitionem que prime perfectioni congruebat, mox conditus non incongrue accepisse putatur. Habuit etiam triplicem ante lapsum cognitionem rerum, scilicet propter se factarum, et Creatoris,  et sui. Rerum quippe cognitionem habuit, cum non ipse creator, uel angelus aliquis, sed ipse homo omnibus animalibus nomina imposuit, ut ostenderetur, quod singulorum notitiam ipse habuit. Que enim propter illum creata, et ab eo regenda, et disponenda erant, horum omnium Deus illi et scientiam tribuit, et prouidentiam, atque curam reliquit, ut et dominationi eius subiicerentur, et ratione illius gubernarentur, ut sciret illis necessaria prouidere a quibus emolumentum, uel subsidium temporalis uite debebat accipere, quia, ut ait Apostolus: De bobus Deo cura non est .

Cognitionem quoque Creatoris primus homo habuisse creditur. Cognouit enim a quo creatus fuerat, quadam scilicet interiori inspiratione, qua Dei presentiam  contemplabatur; non tamen ita excellenter, sicut post hanc uitam sancti uisuri sunt, neque in enigmate sicut in hac uita uidemus. Habuit etiam ipse homo talem cognitionem sui, ut et quid deberet superiori, quid equali, et quid inferiori non ignoraret. Conditionem quoque et ordinem, scilicet quare uel qualis factus esset, et qualiter incedere deberet, quid agere, quid etiam cauere, intellexit. Si horum notitiam non habuisset, non esset reus preuaricationis. Sui uero casus homo uel angelus prescius omnino non fuit.

 In primo namque statu scilicet ante peccatum habuit homo posse mori, et posse non mori, et hec fuit prima humani corporis immortalitas, uidelicet posse non mori. In secundo uero statu, scilicet  post peccatum, habuit posse mori, et non posse non mori, quia in hoc statu moriendi est necessitas. In tertio statu habebit non posse mori, quia ad illum statum pertinet impossibilitas moriendi, quod erit ex gratia, non ex natura. Factus dicitur homo in primo statu in animam uiuentem, id est uitam corpori dantem, tamen per sustentationem ciborum. Erat ei ante peccatum ex ligno uite posse non mori, non ex natura. Ideo enim dicitur potuisse non mori, quia poterat uti ligno uite, de quo non edens moreretur.

 Si primi homines non peccassent, sine peccato et macula in paradiso carnali copula conuenissent, et esset ibi torus immaculatus, et commistio  sine concupiscentia, atque genitalibus sicut ceteris membris imperarent, ut ibi nullum motum illicitum sentirent. Sicut etiam alia membra corporis aliis membris admouemus, ut manum ori, sine ardore libidinis, ita genitalibus membris uterentur sine pruritu carnis. Hec enim lethalis egritudo membris hominis ex peccato transgressionis inhesit.

De termino autem quo transferrentur ad spiritualem celestemque uitam, certum aliquid Scriptura non tradit, et ideo ambiguum est, utrum parentes, filiis genitis, perfectaque humani officii iustitia, ad meliorem statum transferrentur, non per mortem  sed per aliquam mutationem; an patres in aliquo statu uite manerent ligno uite utentes, donec filii ad eumdem statum peruenirent; et sic, impleto numero, omnes simul ad meliora transferrentur, ut essent sicut sancti angeli in celis. Cur uero in paradiso non colerunt? Quia uidelicet creata muliere mox transgressio facta est, et eiecti sunt de paradiso. Quibusdam doctoribus rationabiliter placet primorum parentum filios nascituros paruos, ac deinde per interualla temporum eadem lege, qua et nunc natiuitatem ordinatam cernimus, stature incrementum, et membrorum usum recepturos, ut in illis exspectaretur etas ad ambulandum, et loquendum, sicut modo in nobis. Quod utique non esset uitio deputandum, sed conditioni nature.

 Queritur utrum sicut statura corporis, ita etiam sensu mentis paruuli nascerentur, et per accessum temporis proficerent, in sensu scilicet, et notitia ueritatis: an mox nati in his essent perfecti? Ad quod rationabiliter respondendum: Quia, sicut in statura corporis et usu membrorum per accessum temporis profecturi essent, ita in exordio natiuitatis sensu imperfecti existerent, et per interuallum temporis sensu et cognitione proficerent usque ad perfectum. Talis erat hominis institutio ante peccatum, secundum uidelicet corporis conditionem, quod de hoc statu transferendus erat, et cum uniuersa posteritate sua ad meliorem, dignioremque statum, ubi celesti et eterno bono in celis sibi parato frueretur. Sicut enim ex duplici natura compactus  est homo, ita illi duo bona Conditor a principio preparauit, unum scilicet temporale, alterum eternum; unum uisibile, alterum inuisibile; unum carni, alterum spiritui. Et quia primum est, quod est animale; deinde quod spirituale , prius temporale ac uisibile bonum dedit, inuisibile autem et eternum promisit, et meritis querendum proposuit.

Nunc de inuidia diaboli dicendum  , qua ad hominem accessit. uidens igitur diabolus, hominem per obedientie humilitatem posse ascendere, unde ipse per superbiam corruerat, inuidit ei; et qui prius per superbiam fuerat diabolus, id est deorsum lapsus, zelo inuidie factus est Satan, id est aduersarius.  Quare ergo prius ad feminam uenit? Ideo scilicet, quia minus in ea, quam in uiro rationem uigere nouit. Eius enim malitia ad tentandam uirtutem timida, humanam naturam in ea parte, ubi debilior uidebatur, aggressa est, ut si forte illic aliquatenus preualeret, postmodum fiducialius ad alteram que robustior fuit, pulsandam, uel potius subuertendam accederet. Primum ergo solitariam feminam explorauit, ut in ea primum omnem tentationis sue uim experiretur. Quare diabolus in aliena forma ad tentandum uenit? Quia illi uidelicet per uiolentiam nocere non poterat, ad fraudem se conuertit, ut dolo hominem supplantaret, quem uirtute superare nequiret.  Ne autem fraus illius nimis manifestaretur, in sua specie non uenit, ne aperte cognosceretur, et ita repelleretur. Item ne nimis occulta forte fraus esset, que caueri non posset, et homo simul uideretur iniuriam pati, si taliter circumueniri permitteret eum Deus; in aliena forma uenire permissus est, sed tali in qua malitia illius facile posset deprehendi. Quare etiam nonnisi in forma serpentis ad tentandum accessit? Ad quod dicendum, quia ut in propria forma idem malignus hostis non ueniret, sua propria uoluntate factum est; ut autem forma sue malitie congruenti ueniret, diuinitus est factum. uenit ergo ad mulierem in serpente, qui forte in specie columbe uenire maluisset; sed non erat dignum, ut ille spiritus malignus illam formam  homini odiosam faceret, in qua Spiritus sanctus appariturus erat. Quare serpens dictus est callidior cunctis animantibus terre? Ideo scilicet, quia, ut ait Augustinus, maligni angeli, licet superbia deiecti, natura tamen sunt excellentiores omnibus bestiis propter eminentiam rationis, quamuis serpens non rationabili anima, sed spiritu diaboli possit sapientissimus dici. Unde Augustinus super Genesim: »Non est putandum quod diabolus serpentem, per quem tentaret elegit; sed cum decipere cuperet, non potuit, nisi per illud animal, per quod permissus est. Nocendi uoluntas inest ei, potestas autem a Deo est. Sic autem loquebatur diabolus per ignorantem serpentem, sicut per energumenos, uel fanaticos loquitur. Serpente enim uelut organo est  usus, mouens naturam eius ad exprimendos sonos uerborum et signa, quibus suam monstraret uoluntatem. Serpens ergo nec illa intelligebat, nec rationalis est factus. Callidissimus dictus est propter astutiam diaboli. Locutus est ergo serpens sicut asina Balaam , sed illud angelicum, istud diabolicum fuit. Ideo mulier non horruit serpentem, quia putauit illum accepisse a Deo officium loquendi.

Tentatio autem hoc modo facta est: Stans coram femina hostis superbus non audet in uerba persuasionis exire, metuens deprehendi, sed sub interrogatione eam aggreditur, ut ex responsione colligeret, qualiter in malitiam procedere posset. Cur,  inquit, precepit uobis Deus, ut non comederetis de omni ligno paradisi? Cui respondit mulier: De fructu lignorum, que sunt in paradiso, uescimur; de fructu uero ligni, quod est in medio paradisi, precepit nobis ne comederemus, et ne tangeremus illud, ne forte moriamur. In quo uerbo dedit locum tentandi, cum dixit, ne forte moriamur. Unde mox diabolus dixit ad mulierem: Nequaquam moriemini. Scit enim Deus quia in quocunque die comederitis ex eo, aperientur oculi uestri; et eritis sicut Dii, scientes bonum et malum. A tende ordinem ad progressum humane perditionis. Primo Deus dixerat: Quacunque die comederitis ex eo, morte moriemini. Deinde mulier  dixit: Ne forte moriamur. Nouissime serpens dixit: Nequaquam moriemini. Deus affirmauit; mulier quasi dubitando illud dixit; diabolus negauit. Que igitur dubitauit, ab affirmante recessit; et neganti, id est diabolo appropinquauit.

Tribus modis antiquus hostis hominem tentauit, scilicet gula in persuasione cibi, cum dixit: In quocunque die comederitis; uana gloria in promissione Deitatis, cum dixit: Eritis sicut Dii; auaritia in promissione scientie, cum dixit: Eritis scientes bonum et malum. Gula est immoderata cibi auiditas; uana gloria amor proprie excellentie; auaritia immoderata habendi cupiditas, que non est tantum pecunie, sed etiam altitudinis et scientie, cum supra modum sublimitas ambitur. Homo igitur, qui  incitatorem habuit ad malum, non iniuste reparatorem habuit ad bonum. Diabolus uero, quia sine alicuius tentatione peccauit, per alium iuuari non debuit, nec per se potuit et ideo immedicabile peccatum eius exstitit. Peccatum uero hominis, sicut per alium habuit initium, id est per diabolum, ita per alium, id est Christum non incongrue habuit remedium.

Hic uidetur diligenter esse inuestigandum, que fuit origo et radix illius peccati? Quidam putant quamdam elationem in animo hominis precessisse, ex qua diaboli suggestioni concessit: quod uidetur Augustinus innuere super Genesim ita dicens  : »Non est putandum, quod homo deiiceretur ab statu  rectitudinis, nisi precessisset in eo quedam elatio comprimenda, ut per humilitatem peccati sciret, quam falso de se presumpserit; et quod non bene se habet natura siue angelica siue humana, si a faciente recesserit.« Denique mulier non contenta suasione serpentis, aspexit, quod bonum esset lignum ad uescendum, et decorum aspectu, non credens se inde posse mori: uel forte putauit, Deum alicuius causa significationis illa dixisse. Ideo igitur manducauit, et dedit uiro suo, fortassis cum aliqua suasione, quam Scriptura intelligendam reliquit; uel forte non fuit suaderi necesse, cum eam mortuam esse illo cibo non uideret uir. Sicut ergo non est permissus diabolus tentare feminam, nisi per serpentem, ita nec uirum, nisi per feminam; ut  sicut preceptum Dei per uirum uenit ad mulierem, ita diaboli tentatio per feminam transiret ad uirum.

Solet queri, utrum illa talis elatio amor proprie potestatis in uiro fuerit, sicut in muliere? Ad quod dicendum, quia Adam non fuit seductus eo modo quo mulier. Non enim putauit esse uerum, quod diabolus suggerebat. In eo tamen seductum fuisse credi potest, quod commissum ueniale putauit, quod peremptorium erat. Sed nec prior seductus fuit, nec in eo quo mulier, ut crederet Deum illud lignum ideo tangere prohibuisse, quoniam si tangerent, fierent sicut dii. Potuit ergo aliqua elatio menti  inesse eius illico post tentationem, ex qua uoluit lignum uetitum experiri, cum mulierem non uideret mortuam esca illa percepta. Unde Augustinus super Genesim: Cum Apostolus Adam preuaricatorem fuisse ostendat, dicens: In similitudinem preuaricationis Ade , seductum tamen negat, ubi ait: Adam non est seductus, sed mulier . Unde et interrogatus non ait: Mulier seduxit me, sed dedit mihi, et comedi. Mulier uero inquit: Serpens seduxit me. Hanc autem seductionem proprie uocauit Apostolus, per quam id quod suadebatur, cum falsum esset, uerum putatum est, scilicet quod Deus lignum illud ideo tangere prohibuit, quod si tetigissent. eos futuros sicut deos, tanquam eis diuinitatem inuideret, qui eos homines fecerat. Adam  ergo non fuit seductus, quia non putauit esse uerum, quod diabolus suadebat, etiamsi lignum tangeret, id est non se credidit Deo posse equari.

Ex quo manifeste potest animaduerti, quis eorum plus peccauerit, Adam scilicet an Eua? Plus enim uidetur peccasse mulier, que uoluit usurpare diuinitatis equalitatem, et nimia presumptione elata credit, ita esse futurum. Adam uero nec illud credidit, et de penitentia, et Dei misericordia cogitauit, dum uxoris morem gerens eius persuasioni consensit, nolens eam contristare et a se alienatam relinquere, ne periret; arbitratus, illud esse ueniale, non mortale delictum. Postquam ergo mulier seducta manducauit, eique dedit ut simul ederent,  noluit eam contristare, quam credebat sine suo solatio tabescere, et a se alienatam interire. Non quidem carnali iunctus  concupiscentia, quam nondum senserat; sed amicabili quadam beneuolentia, qua plerumque fit, ut offendatur Deus, ne offendatur amicus. Quod eum facere non debuisse, diuine sententie iustus exitus indicauit. Ex his ergo datur intelligi, quod mulier plus peccauit, in qua maioris tumoris presumptio fuit, que etiam in se, et in proximum et in Deum peccauit. uir autem in se tantum et in Deum. Inde etiam colligitur, quod mulier plus peccauerit, quia grauius punita est, dum illi dictum est: In dolore paries filios, etc. Licet Eua in hoc per ignorantiam deliquerit, quod putauit uerum esse, quod diabolus suadebat; non  tamen in hoc, quin nouerit, illud Dei esse mandatum, et peccatum esse contra agere: et ideo excusari a peccato per ignorantiam non potuit. Est enim ignorantia, que excusat peccantem, et ignorantia talis, que non excusat. Est preterea ignorantia uincibilis, et ignorantia inuincibilis. Excusatio omnis tollitur, ubi mandatum non ignoratur.

Est autem triplex ignorantia; eorum scilicet qui scire nolunt, cum possint; que non excusat, que est peccatum: et eorum, qui uolunt, et non possunt; que excusat, et est pena peccati, non peccatum: et eorum, qui quasi simpliciter nesciunt, non renuentes, uel proponentes scire; que neminem plene  excusat, sed sic fortasse ut minus puniatur. Unde B. Augustinus: Eis aufertur excusatio, qui mandata Dei nouerunt, quam solent homines habere de ignorantia. Et licet grauius sit peccare scienter quam nescienter, non tamen ideo fugiendum est ad ignorantie tenebras, ut in eis quisquam excusationem requirat. Aliud est enim nescisse, aliud scire noluisse, quia in eis, qui intelligere noluerunt, ipsa ignorantia peccatum est; in eis uero, qui non potuerunt, pena peccati. Ignorantia uero, que non est eorum, qui scire nolunt, sed scilicet qui tanquam simpliciter nesciunt, nullum sic excusat, ut eterno igne non ardeat, sed fortasse ut minus ardeat. Non igitur mulier excusationem habuit de ignorantia, cum et mandata nouerit, et peccatum  esse aliter agere non ignorauit.

 Sed cur Deus creauit quos futuros malos presciebat? Idcirco uidelicet quia preuidit quid boni de malis eorum esset facturus. Sic enim eos fecit, ut relinqueret eis unde aliquid facerent; quia, si culpabiliter aliquid agerent, illum de se laudabiliter operantem inuenirent. A se ergo habent uoluntatem malam, ab illo naturam bonam, et iustam penam.

Illud quoque pretermittendum non est  , quod talis nunc in unoquoque homine tentationis est ordo et progressio, qualis tunc in primis precessit hominibus. Ut enim tunc serpens mulieri malum suasit, ipsaque consensit, deinde uiro suo dedit, sicque consummatum  est; ita et nunc in nobis pro serpente est sensualis motus anime, pro muliere inferior portio rationis, pro uiro superior rationis portio: et hic est uir, qui secundum Apostolum dicitur imago et gloria Dei; et illa est mulier, que, secundum eumdem, dicitur gloria uiri : atque inter hunc uirum, et hanc mulierem est uelut quodam spirituale coniugium, naturalisque contractus, quod superior portio rationis quasi uir debet preesse, et dominari; inferior uero quasi mulier debet subiici, et obedire. Ideo uir secundum Apostolum non debet habere uelamen, sed mulier . Et sicut in cunctis animalibus non est repertum homini adiutorium simile, sed de illo sumptum est, quod ei formaretur in coniugium; ita in partibus anime,  quas cum pecoribus habemus communes, nullum menti nostre simile est adiutorium. Ex his itaque intelligi potest, qualiter in anima hominis existat imago illius coniugii, et qualiter in singulis nostrum spiritualiter sint illa tria, uir scilicet, mulier et serpens.

Nunc superest ostendere, quomodo per hec tria in nobis consumetur peccatum. Ubi agnosci poterit si diligenter intendatur, quid sit in anima mortale, uel ueniale peccatum. Ut enim ibi serpens suasit mulieri, et mulier uiro; ita et in nobis sensualis motus, quem habemus communem cum bestiis, cum illecebram peccati conceperit, quasi serpens  suggerit mulieri, scilicet inferiori parti rationis, id est rationi scientie. Que si consenserit illecebre, mulier comedit uetitum lignum. Post de eodem dat uiro, cum superiori parti rationis, id est rationi sapientie eamdem illecebram suggerit. Que si consentit, tunc uir etiam cum femina cibum uetitum gustat. Si ergo in motu sensuali tantum peccati illecebra teneatur, ueniale ac leuissimum est peccatum. Si uero inferior pars rationis consenserit, ita ut sola cogitationis delectatione, sine uoluntate perficiendi teneatur, mulier sola manducat, non uir; cuius auctoritate cohibetur uoluntas, ne ad opus usque perueniat. Si uero adsit plena uoluntas perficiendi, ut si adsit facultas, ad affectum perducatur, uir quoque manducat; quia superior pars  rationis illecebre consentit, et tunc est damnabile et graue peccatum. Quando autem sine uiro mulier gustat, aliquando est mortale, aliquando ueniale peccatum. Si uero peccatum diu non teneatur delectatione cogitationis, sed statim ut mulier tetigerit, uiri auctoritate repellitur, ueniale est; si uero diu in delectatione cogitationis teneatur, etsi uoluntas perficiendi desit, mortale est, et pro eo damnabitur simul uir, et mulier, id est totus homo, quia et tunc uir non sicut debuit, mulierem cohibuit, unde potest dici consensisse.

Hec ut a sanctis Patribus dudum exposita sunt, summatim scripsimus, nunc si placet, fratres karissimi, breuiter ad utilitatem uestram, quid  superius dicta significent, iterum rescribamus.

In principio creauit Deus celum et terram. Allegorice celum sunt angeli, terra homines; celum prelati, terra subiecti, celum perfecti, terra imperfecti, celum contemplatiui, terra actiui, celum etiam spiritus, terra est corpus. Lucis primeue conditio peccati est cognitio. Firmamentum inter aquas superiores atque inferiores diuisio est inter uitia et uirtutes. Aquarum inferiorum congregatio, uitiorum cohibitio. Productio germinum exhibitio bonorum operum. Duorum luminarium conditio perfecte uirtutis est agnitio. Pisces bona actio, uolucres contemplatio; animalium creatio, sensuum corporalium reintegratio; Ade formatio iusti hominis perfectio, Adam in paradiso, iustus in celo.

 Lux primaria ante solem significat legem ante gratiam, Ioannem ante Christum, initium ante perfectionem, gratiam ante angelorum gloriam. Sicut namque lux primaria sole fuit prior tempore, sed tamen minor claritate, sic lex gratia, Ioannes Christo, initium perfectione, gratia gloria priora dignoscuntur ordine, et tamen longe inferiora perfectione. Aque superiores significant bonos saluandos; aque inferiores malos et damnandos. De aquis superioribus dictum est: Benedicite aque que super celos sunt Domino ; quia electi non tacebunt in perpetuum laudare nomen Domini. De aquis uero inferioribus dictum est: Congregentur  aque in locum unum  quia reprobi per totum mundum modo dispersi, congregabuntur in infernum puniendi.

Solent doctores sancti per solem accipere Christum, per lunam Ecclesiam, per singulas stellas singulos fideles. Per solem Christum accipiunt: quia, sicut sol perfectus est in se, nec minuitur, ita Christus, quia immensus est non potest augeri, quia eternus est non potest minui. Per lunam Ecclesia designatur; quia, sicut luna diurnis incrementis ad plenitudinem deducitur, sic Ecclesie corpus membris suis per gratiam sibi succedentem appositis consummatur. Et sicut luna a sole recipit lumen, sic sancta Ecclesia a Christo iustificationem. Per stellas ideo designantur fideles, quia et ipsi luminaria  sunt celi, sicut Paulus de se suisque similibus dixit: Nostra conuersatio in celis est . Et iterum: Lucetis sicut luminaria in mundo .

Sol igitur Christus, luna est Ecclesia, stelle sunt fideles. Pisces significant malos, uolucres bonos. Pisces significant malos, quia in loco, in quo creati sunt permanent; uolucres significant bonos, quia ad superiorem ascendunt mansionem. Mali in culpa remanent, in qua nati sunt; boni ascendunt per gratiam ad gloriam, ad quam renati sunt. Mali pennas habent peccatorum, boni pennas uirtutum.

Boni laudes diuinas modulatis uocibus cantant; mali, in quorum ore non est speciosa laus, conticescunt.  Paradisus uoluptatum Ecclesiam significat, in qua diuerse sunt uoluptates, et iucunditates, alie per gratiarum abundantiam, alie per uirtutum redolentiam, alie per multiplicem bonorum operum differentiam, alie in contemplatione patrie celestis, alie in melodia diuine laudis, alie in dulcedine simul et eterne retributionis, alie in spe future remunerationis. Fons qui est in paradiso, Christum significat.

Fons namque sapientie uerbum Dei est, id est Filius Dei. Qui ergo ad hunc fontem, id est uerbum Dei, et sapientiam uenit, inuenit uitam, et hauriet salutem a Domino . Quatuor flumina fontis quatuor Euangelia Christi sunt,  quibus hortus sancte Ecclesie rigatur et uegetatur, ut crescat et fructum faciat. Que bene diuersas terras circumeunt, quia diuersos populos prius terrenis intentos in unitatem fidei colligunt. Lignum etiam uite Christum significat. Ipse namque dicit: Qui manducat me uiuit propter me . Et iterum: Ego sum uia, ueritas, et uita . Si ergo de ipso uescimur, uitam eternam habemus, sicut ipse dixit: Qui manducat carnem meam, et bibit sanguinem meum habet uitam eternam . Christus est ergo lignum et fons. Sed ideo lignum, quia fructu uite nos satiat; ideo fons, quia aqua sapientie non potat. Lignum uero scientie boni et mali dicitur, quia in eo si illud custodimus, experimur bonum; si illud transgredimur,  experimur malum. Paradisus namque est Ecclesia, uoluptas gratia, fons Christus, quatuor flumina quatuor Euangelia, esus ligni transgressio mandati. Terra, de qua primus homo factus est, significat uirginem, de qua secundus homo natus est. uirgo terra, uirgo Maria. Sicut ergo de uirgine terra diuina operatione factum est corpus humanum, sic de uirgine Maria diuina operatione uerbum Dei creditur incarnatum. Sine peccati macula fuit corpus Ade sumptum de terra, et immaculatum corpus Christi natum exstitit de Maria. Adam factus est in sexta die, et Christus natus est in sexta etate, passus sexta feria hebdomadis in sexta hora diei. Adam obdormiuit, ut de costa eius fieret Eua; Christus morte sopitus est, ut de  sanguine eius redimeretur Ecclesia. Adam sponsus; et Eua facta ex ipso sponsa; Christus sponsus, et Ecclesia sponsa ab ipso est redempta. Adam debuit preesse et regere Euam; Christus preest et regit Ecclesiam. Ad similitudinem ergo Ade et Eue, Christi et Ecclesie est Deus sponsus cuiuslibet fidelis anime. Adam designat spiritum, Eua carnem. Sicut ergo Adam Euam, sic spiritus debet regere carnem, et sicut Adam per Euam debuit procreare filios, sic spiritus per carnem bona debet propagare. Serpens significat diabolum, pomum delectationem terrenorum. Quemadmodum ergo serpens Euam pomo decepit, sic diabolus insensatam carnem terrena delectatione illicit et seducit. Et sicut Eua Adam duxit ad esum pomi,  sic nonnunquam caro spiritum trahit ad consensum peccati. Et sicut Adam et Eua de paradiso eiiciuntur, sic uterque, caro scilicet et spiritus, de paradiso, id est de statu boni sui eiicitur; quia et spiritus affligitur per malam conscientiam, et caro punitur per penam

Sex dies designant laborem boni operis; septima quietem exprimit eterne beatitudinis. Sex namque diebus opus suum perfecit Deus, et die septima requieuit ab omni opere suo. Sic et nos in presenti seculo laborare debemus in exhibitione boni operis, ut in futuro requiescamus in Sabbato retributionis.

Postquam Adam et Eua de paradiso eiecti sunt per  culpam inobedientie. cognouit Adam uxorem suam Euam, et genuit Cain. Deinde genuit Abel, quem Cain interfecit. Postea factus est Cain uagus et profugus super terram. Adam parens humani generis significat Deum omnium rerum electarum per naturam, et patrem omnium electorum per gratiam. Illis Deus, quia est Conditor; istis pater, quia Redemptor. Eua Synagogam significat, quam sibi Deus desponsauerat, de qua etiam quodam modo genuit Cain, et possedit filium, scilicet populum antiquum, de quo ipse dixit: Primogenitus meus Isrel est . Genuit quoque Abel innocentem, iustum, id est Iesum Christum Dominum nostrum. Abel iustus fuit et innocens; Christus peccatum non fecit, nec inuentus est dolus in ore  eius . Abel primus iustus ordine temporis obtulit Deo uictimam; Christus primus iustus excellentia sanctitatis Deo carnem suam obtulit immaculatam. Respexit Dominus ad uictimam Abel iusti et respexit ad passionem Christi, quam pro redemptione humani generis misericorditer suscepit. Abel igitur significat Christum, Cain Iudaicum populum. Cain Abel interfecit; et Iudeorum populus Christum patibulo affixit. Factus est Cain post fratricidium uagus et profugus; et post passionem Christi secundum carnem fratris sui dispersus est per uniuersum mundum Iudaicus populus. Ad similitudinem etiam Cain persequentis, et Abel patientis persequitur caro spiritum, impius iustum, uitium uirtutem, malitia bonitatem, malum bonum.  Seth significat Christum, Cain diabolum. Filii Seth sunt electi, filii Cain reprobi. Filie hominum delectationes carnalium, copula coniugum inhonestus usus secularium, gigantes terre superbia uite.

Enos tertius ab Adam, qui cepit inuocare nomen Domini, designat eos, qui perfecti sunt in fide sancte Trinitatis. Enoch septimus ab Adam, qui Deo placuit, significat eos qui sanctificati sunt donis gratie spiritualis mundati a peccatis et uitiis. Sed quis in hac presenti uita perfecte potest uitare peccata, nisi per sancti Spiritus gratiam fidelibus fuerint dimissa? In ipso enim Ecclesie filiis remissio peccatorum tribuitur, sicut a Domino per prophetam dicitur: Effundam, inquit, super uos aquam  mundam, et mundabimini ab omnibus inquinamentis uestris, et dabo uobis spiritum nouum . A primis enim in hoc seculo propagati parentibus, originalia ab eis peccata contraxeramus, quibus deinceps actualia multa superaddideramus, et tamen ceca mente desideriis pressi carnalibus, culpam nostram subtiliter non agnoscebamus. Sed de sinu Dei Patris iehsu Christus ueniens ad nos, ostendit nobis peccatorum uinculis nos esse astrictos. Unde B. Isidorus noster, imo totius Hispanie doctor ac Patronus, ait  : »Prima Dei dona sunt, quibus nos nobis reos esse ostendit, qui dum iaceremus sub reatu culpe, iustos nos esse credebamus.« Dei ergo Filius peccatores nos esse predicando nobis monstrauit, sed moriendo misericordem se exhibuit,  dum per Spiritum sanctum, qui in baptismate filiis Ecclesie tribuitur, peccata relaxauit. Iustus est igitur et misericors, ut per iustitiam incredulos puniat, et per misericordiam in se sperantibus peccata dimittat. Ipsum quippe iustissimum impiorum condemnatorem, et piorum benignissimum susceptorem B. Iob uenire desiderabat, cum ex intimo pectore longa trahens suspiria dicebat: Utinam appenderentur peccata mea, quibus iram merui, et calamitas quam patior in statera .

Gregorius  : »Quis alius statere nomine nisi Dei et hominum mediator exprimitur, qui ad pensandum  uite nostre meritum uenit, ac secum iustitiam simul et misericordiam detulit, sed misericordie lance preponderante nostras culpas parcendo leuigauit? In manu etenim Patris quasi statera miri libraminis factus, hinc in se calamitatem nostram, et illinc peccata suspendit. Sed grauis ponderis calamitatem esse moriendo innotuit, et apud misericordiam leue esse peccatum relaxando monstrauit, qui hoc primum gratie contulit, quia penam nostram nobis cognoscibilem fecit. Homo namque ad contemplandum auctorem conditus, sed exigentibus meritis ab internis gaudiis deiectus, in erumna corruptionis ruens, cecitatem exsilii luens, culpe sue supplicia tolerabat, et nesciebat, ita ut exsilium patriam crederet, et sic sub corruptionis  pondere quasi in salutis libertate gauderet. Sed is, quem intus homo reliquerat, assumpta carne, foris apparuit Deus. Cumque se exterius prebuit, expulsum foras hominem ad interiora reuocauit, ut iam damna sua uideat, iam penam sue cecitatis ingemiscat. Calamitas ergo hominis in statera grauior apparuit, quia malum quod pertulit, nonnisi in presentia Redemptoris agnouit. Lucem quippe nesciens damnationis sue tenebras uoluptuose tolerabat. Sed postquam uidit quod diligeret, intellexit etiam quod doleret. Et graue sensit quod pertulit, cum dulce innotuit quod amisit.

»uir igitur sanctus prophetici spiritus affluentia repletus, dicat sua, dicat et humani generis uoce:  Utinam appenderentur peccata mea, quibus iram merui, et calamitas, quam patior, in statera. Quasi arena maris hec grauior apparet. Ac si aperte diceret: Damnationis nostre malum leue creditur, quia necdum cognita Redemptoris equitate pensatur. Sed utinam ueniat, et erumnam tanti exsilii misericordie sue lance suspendat, et quid post exsilium requiramus, edoceat. Si enim ostendit quod amisimus, graue esse insinuat quod toleramus. Bene autem hec eadem peregrinationis nostre calamitas, maris arene comparatur. Arena etenim maris undarum estu exterius expellitur, quia delinquens homo, dum tentationum fluctus mobiliter pertulit, extra se ab intimis exiuit. Magni autem arena maris est ponderis. Sed calamitas hominis  arena maris grauior dicitur, quia dura fuisse ostenditur, dum per misericordem Christum culpa leuigatur. Quisquis ergo gratiam Redemptoris agnoscit, quisquis reditum ad patriam diligit, eruditus sub pondere peregrinationis gemit. Post statere desiderium recte subiungitur: Unde et uerba mea dolore sunt plena. Qui peregrinationem pro patria diligit, dolere etiam inter dolores nescit. Iusti autem uerba dolore plena sunt, quia quousque presentia tolerat, ad aliud loquendo suspirat. Omne quod peccans pertulit, conspicit, atque ut ad statum beatitudinis redeat, sollicite iudicia quibus affligitur, pensat.

 »Unde et subditur: Quia sagitte Domini in me sunt. Sagittarum quippe nomine aliquando predicationum uerba, aliquando animaduersionis sententia designatur. Predicationis namque eloquia sagittis exprimuntur, quia in eo quod uitia feriunt, male uiuentium corda transfigunt. De his sagittis, ueniente Redemptore, dicitur: Sagitte tue acute, populi sub te cadent . De quibus et Isaias dicit: Mittam ex eis qui saluati fuerint ad gentes, in mari, in Africa, in Lybia  tendentes sagittam, in Italia et Grecia . Rursum sagittis animaduersionis percussio designatur, sicut Ioas regi per Eliseum dicitur: Iace sagittam. Quo iaciente, ait: Percuties Syriam, donec consummes eam . uir igitur sanctus, qui peregrinationis  sue, imo totius humani generis erumnam respicit, quia sub percussionis Dominice animaduersionis  ingemiscit, dicat: Unde et uerba mea dolore sunt plena, quia sagitte Domini in me sunt. Ac si aperte diceret: Ego in exsilii damnatione non gaudeo, sed sub iudicio positus doleo, quia uim percussionis agnosco. Plerique autem sunt, quos tormenta cruciant, sed non emendant.

»Quo contra aperte subiungitur: Quarum indignatio ebibit spiritum meum. Quid est enim spiritus hominis nisi spiritus elationis? Sagitte autem Domini spiritum hominis ebibunt, cum superne animaduersionis sententie afflictam mentem ab elatione compescunt. Sagitte ergo Domini spiritum  hominis ebibunt, quia intentum exterioribus introrsus trahunt. Epotatus autem Dauid spiritus fuerat, cum dicebat: In deficiendo ex me spiritum meum, et tu cognouisti semitas meas . Et rursum: Renui consolari animam meam, memor fui Dei . Sagittarum igitur indignatio iusti spiritum bibit, quia superne sententie elatos, quos in peccatis inueniunt, dum uulnerant, immutant, ut duritiam suam transfixa mens deserat, atque ex salutifero uulnere sanguis confessionis currat. Pensant enim unde uel quo lapsi sunt; pensant a quanta beatitudine ad corruptionis sue tormenta ceciderunt. Et non solum gemunt in his, que sustinent; sed insuper metuunt hoc quod districtus iudex delinquentibus de gehenne ignibus minatur.  Unde et recte subiungitur: Et terrores militant contra me. Iustorum mens non solum perpendit quid tolerat, sed etiam pauet quod restat. uidet qualia in hac uita patitur, metuit ne post hanc grauiora patiatur. Luget quia in huius cecitatis exsilio a paradisi gaudiis cecidit, timet ne cum exsilium relinquitur, mors eterna subsequatur. Iam ergo sententiam tolerat in pena, sed minas adhuc uenturi iudicis formidat ex culpa. Hinc Psalmista ait: In me transierunt ire tue; et terrores tui conturbauerunt me . Interni quippe iudicis postquam ire pertranseunt, etiam terrores conturbant, quia iam aliud de damnatione patimur,  et adhuc aliud de eterna ultione formidamus. Nostram ergo calamitatem arena maris grauiorem esse cognoscimus, quia dum peccando a Deo recessimus, sub peregrinationis pondere amare gemimus. Quanto igitur in hac exsilii peregrinatione pro peccatis nostris grauiora patimur, tanto citius ab ea liberari, et ad patriam redire bonis operibus insistendo optare debemus. Bona que in primis parentibus perdidimus, et mala que in hoc presentis uite exsilio toleramus, sollicite pensemus; et ut ad statum beatitudinis peruenire possimus, summopere elaboremus. uerba itaque nostra, ut B. Iob premisit, dolore sint plena, et cum lacrymis summoque desiderio ac deuotione dicamus Deo cum Propheta:«

 Te decet hymnus, Deus, in Sion; et tibi reddetur uotum in Ierusalem . Hic est psalmus Dauid. Est etiam canticum Ieremie, Aggei et Ezechielis de uerbo peregrinationis, uel de populo transmigrationis, cum inciperet proficisci. Sicut legitur in historia Regum, Nabuchodonosor rex Babyloniorum filios Isrel captiuauit, eosque euersa Ierusalem in Babylonem transtulit, in qua captiuitate septuaginta annis detenti sunt, cuius captiuitatis causa ad litteram fuit uerbum quod dictum est in aula Nabuchodonosor. Ubi cum diceretur omnes gentes debere ei subiici, dictum est quod Iudei rebelles erant, et ideo eos captiuauit. Hanc autem captiuitatem Ieremias futuram predixit, et presentem uidit, et preteritam quadruplici alphabeto  in Threnis deplorauit. Prophetauit etiam Ieremias, post septuaginta annos rediturum populum in Ierusalem. Inter captiuos uero erant quidam prophete, scilicet Aggeus et Ezechiel et alii qui de Babylonia reditum intellexerunt in Ierusalem, et predixerunt atque cum aliis quidam eorum, permittente Cyro rege Persarum, Ierusalem redierunt, sicque Aggeo et aliis prophetis exhortantibus restitutum est templum. Sed quoniam omnia in figura contingebant illis, hec potius ad nos spiritualiter referenda sunt.

Sciendum itaque est duas esse spirituales ciuitates in presenti: una malorum, que incipit a Cain, et dicitur Babylonia; altera bonorum, que  cepit ab Abel, et dicitur Ierusalem. Unde ait B. Augustinus: »Babylonie ciues facit cupiditas, Ierusalem uero ciues facit caritas: que licet sint miste corpore, tamen separate sunt mente; quarum una peregrinatur in altera, et captiua tenetur.« Quandiu enim tenemur uel sumus in corpore, peregrinamur a Domino , quia de Babylonia ad Ierusalem suspiramus, id est de seculo, et de corpore mortis ac peccati, ad celum. Huius autem peregrinationis et suspirii fuit causa uerbum quod dixit diabolus primis parentibus: Eritis sicut dii . Unde Augustinus doctor eximius: »De hac captiuitate incipit exire uel redire,  qui incipit amare. Charitas enim ad reditum mouet pedem.« Et sicut filii Isrel, completis septuaginta annis, sub Iesu sacerdote magno redierunt; ita et nos, Christo duce, qui in septuagesima septima generatione secundum Lucam natus est , redire incipimus, donec in futuro consummato huius uite septenario, hedis positis in sinistra, nos in dextera Dei collocemur . Hanc spiritualem reuersionem intellexerunt predicti prophete figurari nulla actuali, et pro ista maxime exsultauerunt. Unde et in titulo ponitur, canticum. Et est sensus: canticum est exsultatio, que est uox redeuntis populi de transmigratione, id est qui transmigrauit de celo ad terram, de perfectione ad confusionem; uel de uerbo peregrinationis,  id est de populo peregrinante per illud uerbum: Eritis sicut dii. Canticum habitum tunc cum inciperent mente proficisci de Babylonia huius mundi, non inde est canticum, quia peregrinati sunt, sed quia redire incipiunt. Unde B. Augustinus: »Incipit ergo de Babylonia exire, qui incipit Deum et proximum diligere. Charitas, ut supra dictum est, facit ciuem Ierusalem, cupiditas uero ciuem Babylonis; et si corpore sunt permisti, desiderio tamen sunt separati.« Hoc est ergo, ut prediximus, canticum Ieremie, Aggei et Ezechielis. Ieremias interpretatur excelsus, et significat eos, qui cum Apostolo dicunt: Nostra conuersatio in celis est . Aggeus festus Dei dicitur,  et significat illos, qui sunt spe gaudentes , qui in reliquiis cogitationum diem festum agunt Domino . Ezechiel autem, roborauit me Deus interpretatur, et significat eos, qui sunt roborati in Deo. Horum talium est hoc canticum. Intentio itaque prophete est nos consolari in hoc exsilio, ne quis desperet, quia certificat reditum, et per quem fiat, et que diuitie sint reuersis.

In uoce ergo reuertentium Propheta letus cantat, dicens: Te decet hymnus, Deus, in Sion, etc. Augustinus  : Quia de Septuagesima mentionem fecimus, sciendum nobis est tres septuagesimas in sancta Ecclesia memorari: unam significatam, et duas significantes; quarum una in figura precessit, septuagesima scilicet captiuitatis Iudaice; altera  in representatione obseruatur ab Ecclesia, que incipit a Circumdederunt me, et terminatur in Sabbato in Albis: quam obseruat Ecclesia in representatione spiritualis nostre captiuitatis, qua captiui sumus, dum in corpore a Domino peregrinamur : quam prefigurauit septuagesima Iudeorum. Et sicut Iudei ante finem septuaginta annorum  licentiam et facultatem reuertendi habuerunt, Cyro permittente; et eisdem septuaginta annis completis plene redierunt, Iesu duce; ita et nobis ante finem septenarii huius peregrinationis per Iesum libertas redeundi est prestita, cuius morte redempti sumus iam secundum animas, et spe liberati; sed, completo huius uite septenario, plene liberi erimus utroque homine gloriosi. Unde et Ecclesia miserias nostri incolatus, a Circumdederunt me gemitus mortis, usque Sabbatum paschalem exponens, cantica letitie subticet, scilicet Alleluia, Gloria in excelsis Deo, et huiusmodi. In Sabbato uero paschali, iam adepta per Christi passionem facultate redeundi, et ita spe gaudens, cantat alleluia. Sed quia adhuc mole corrupte carnis premitur,  latronumque insidias patitur, post alleluia restat Tractus, Laudate Dominum, omnes gentes. Et quia adhuc longius sumus trahendi laboribus, sequenti hebdomada Graduale cum alleluia cantamus, laboriosa uia gradientes, et ideo dolentes in re; sed gaudentes in spe. In Sabbato uero in Albis quasi finita septuagesima huius captiuitatis, duo alleluia plenius cantamus, leti pro gemina nostre glorificationis stola qua in futuro glorificabimur. Nunc uero ex parte liberati, et spe leti, quasi de Babylone redeuntes cantamus: Te decet, o Deus, hymnus in Sion: quem cantat, qui uere Deum amat: ubi? In Sion, id est in celesti patria, ubi modo sumus spe; et ideo cantamus non in Babylone, ubi  suspendimus organa nostra. Et est sensus: Illos decet laudare te, qui uel mente, uel re sunt in Sion. Non enim est speciosa laus in ore peccatoris . Et tibi reddetur uotum, id est anima et corpus immortale, in Ierusalem, hoc est in celesti patria. Hic in presenti uouemus bene operando, et cogitando, ibi reddemus pro utroque Deum laudando.

Nota quod patria celestis est Sion, et eadem est Ierusalem. Ac si diceret: O Deus, uere reddetur tibi uotum, quia omnis  caro, id est homo ex omni genere, scilicet pauperes, diuites, uiri, femine, docti, indocti, pueri, iuuenes, senes, ueniet ad te, qui primitias de carne nostra tulisti, id est carnem immunem a peccato assumpsisti. Hec est decima decime que summo sacerdoti in ueteri lege  a minoribus dabatur: hec est etiam nubes leuis super quam ascendit Dominus, ut ingrederetur Aegyptum . O Domine, ad te ergo, uelut ad corpus, aquile congregabuntur, ut compleatur holocaustum.

Ad ipsum ergo, dilectissimi fratres, de huius mundi peregrinatione suspirare, ad ipsum oculos  mentis debemus attollere, qui nos pretiosissimo sanguine suo dignatus est redimere, et in dextera Dei Patris sedens, ut eius uestigia inoffenso sequamur pede, nos misericorditer non cessat admonere. Et quia illum decet hymnus in Sion, hoc est in celesti patria, reddamus illi, bona cogitando, loquendo et operando, uota nostra, sicut ait Propheta: uouete, et reddite Domino Deo uestro, omnes qui in circuitu eius affertis munera . Illius itaque benignitatem, in quantum possumus, deuote imploremus, ut nobis peccata dimittat, et uirtutem bene operandi concedat. Ad bene operandum cum labore consurgimus, ad uitia uero facile labimur: nam et nostra operatio, quamuis recta esse uideatur, nos tamen saluare minime poterit, nisi diuina nos bonitas  subleuando preuenerit, et parcendo refouerit.

Quis unquam suis meritis saluari posset, si pondus hunc diuine iustitie premeret  ? Unde beatus Iob districtionem diuini examinis subtiliter perpendens, seque peccatorem esse confitens cum profundo cordis gemitu Deo dicebat lugens:

Peccaui. Quid faciam tibi, o custos hominum?  Gregorius  : »Ecce fatetur malum, quod fecit; sed bonum quod Deo in recompensatione debeat offerre, non inuenit; quia ad abluendam culpam quelibet humane actionis uirtus infirma est, nisi hanc misericordia parcentis foueat, et non iustitia recte iudicantis premat. Unde et  recte per Psalmistam dicitur: Melior est misericordia tua super uitas; labia mea laudabunt te . Melior est ergo misericordia Dei super uitas, quia quamlibet uideamur innocentes, apud districtum tamen iudicem nostra nos uita non liberat, si ei reatus sui debitum misericordie benignitas non relaxat. uel certe cum dicitur: Quid faciam tibi, patenter ostenditur, quia hec ipsa bona que agere precipimur, non preceptori sed nobis prosunt. Unde rursum per Psalmistam dicitur: Bonorum meorum non eges . Humilitas autem nostre destitutionis exprimitur, cum Deus custos hominum uocatur; quia, si eius nos custodia minime protegit, ante occulti hostis insidias nostre sollicitudinis oculus uigilans dormitat, Psalmista  iterum attestante, qui ait: Nisi Dominus custodierit ciuitatem, frustra uigilat qui custodit eam . Per nos namque cecidimus, sed nostris resurgere uiribus non ualemus. Culpa nos uoluptatis proprie semel strauit, sed pena culpe deterius quotidie deprimit. Ad amissam rectitudinem surgere studiorum conatibus nitimur, sed meritorum pondere grauamur. Unde et apte subditur: Quare posuisti me contrarium tibi, et factus sum mihimetipsi grauis? Tunc sibi contrarium Deus hominem posuit, cum homo peccando Deum dereliquit. Serpentis quippe persuasionibus captus hostis eius exstitit, cuius precepta contempsit. Iustus uero Conditor  hunc sibi contrarium posuit, quia inimicum ex elatione deputauit. Sed ipsa hec contrarietas culpe facta est homini pondus pene, ut corruptioni sue male liber seruiat, qui bene seruus Dei incorruptionis libertate gaudebat. Salubrem quippe humilitatis arcem deserens, ad infirmitatis iugum superbiendo peruenit, et ceruicem cordis erigendo supposuit. Quia qui subesse diuinis iussionibus noluit, sub suis se necessitatibus strauit. Quod melius ostendimus, si ea que deiectus sustinet, et prius carnis, et post pondera mentis exprimamus.

»Ut enim taceamus hoc quod dolores tolerat, quod febribus anhelat, sua quadam egritudine constringitur: ipsa hec nostri corporis, que salus uocatur, egritudo est. Nam otio tabescit, opere deficit;  inedia deficiens, cibo reficitur, ut subsistat; refectione lascescens, abstinentia releuatur, ut uigeat; aqua perfunditur, ne arescat; linteis tergitur, ne ipsa nimis perfusione liquefiat; labore uegetatur ne quiete torpeat; quiete refouetur, ne laboris exercitatione succumbat; fatigata uigiliis, somno reparatur; oppressa somno uigiliis excutitur, ne sua peius quiete lassetur; uestibus tegitur, ne frigoris aduersitate penetretur; quesito calore deficiens, aurarum flatu refouetur. Cumque inde molestias inuenit, unde uitare molestias quesiuit, male sauciata, ut ita dixerim, de ipso suo medicamine languescit.

»Remotis ergo febribus cessantibusque doloribus,  ipsa nostra salus egritudo est, cui curanda necessitas nunquam deest. Quot enim solatia ad uiuendi usum querimus, quasi tot nostre egritudinis medicamentis obuiamus. Sed ipsum quoque medicamen in uulnus uertitur; quia exquisito remedio paulo diutius inherentes, ex eo grauius deficimus, quod prouide ad refectionem paramus. Sic nimirum debuit presumptio corripi, sic superbia sterni. Qui enim elatum semel sumpsimus spiritum, ecce defluentem quotidie portamus luctum. Ipsa quoque mens nostra a secreti interioris securo gaudio exclusa, modo spe decipitur, modo pauore uexatur, modo sustinendo dolorem deiicitur, modo falsa hilaritate releuatur. Transitoria pertinaciter diligit, eorumque amissione incessanter atteritur, quia et  incessanter cursu rapiente permutatur. Rebus autem mutabilibus subdita a semetipsa uariatur: nam querens quod non habet, anxia percipit; cumque habere ceperit, tedet hanc percepisse, quod querit. Amat sepe quod despexerat; despicit, quod amabat. Cum labore que eterna sunt discit, sed eorum repente obliuiscitur, si laborare desierit; diu querit, ut parum quid de summis inueniat. Sed ad consueta citius relabens, nec parum in his, que inuenerit perseuerat. Erudiri appetens, uix suam ignorantiam superat; sed erudita, grauius contra se scientie gloria pugnat. uix carnis sue sibi tyrannidem subiicit; sed tamen adhuc intus culpe  imagines tolerat, cuius iam foris opera uincendo restringit. In auctoris sui inquisitione se erigit, sed reuerberatam hanc corporearum rerum amica caligo confundit. Semetipsam qualiter incorporea corpus regat, intueri uult, et non ualet; requirit mire quod sibi respondere non sufficit, et sub eo ignara deficit, quod prudenter requirit.

Amplam se simul et angustam requirit, considerans qualem se ueraciter estimet. Ignorat quia si ampla non esset, nequaquam tam inuestiganda requireret. Et rursus si angusta non esset, hoc ipsum saltem quod ipsa requirit, inueniret.

»Bene ergo dicitur: Posuisti me contrarium tibi, et factus sum mihimetipsi grauis; quia, dum repulsus homo, et a carne molestias, et a mente  questiones tolerat, graue nimirum pondus semetipsum portat. Undique languoribus premitur, undique infirmitatibus urgetur, ut qui, relicto Deo, se sibi ad requiem sufficere credidit, nichil in se nisi tumultum perturbationis inueniret, inuentumque se fugere quereret, sed, auctore contempto, quo se fugeret non haberet. Cuius infirmitatis pondus bene quidam sapiens contemplatus ait: Graue quidem iugum super filios Ade a die exitus de uentre matris eorum, usque ad diem sepulture in matrem omnium . Beatus quippe Iob ista considerans, et quare ita ordinata sint, ingemiscens, non iustitiam redarguit, sed misericordiam inquirit, ut percunctando ipse humiliter pulset, quod parcendo diuina pietas immutet, ac si aperte dicat:  Cur quasi contrarium tibi hominem despicis? quia certus scio, quia perire uel ipsum, quem despicere crederis, non uis. Unde bene adhuc et humilitatem confessionis exprimit, et uocem libere inquisitionis adiungit, dicens: Cur non tollis peccatum meum et quare non aufers iniquitatem meam? Quibus profecto uerbis quid aliud quam desiderium prestolati mediatoris innuitur? de quo Ioannes ait: Ecce Agnus Dei, ecce qui tollit peccata mundi . uel certe ab humano genere tunc peccatum plene tollitur, cum per incorruptionis gloriam nostra corruptio permutatur. Esse namque a culpa liberi nequaquam possumus, quousque in corpore mortis tenemur. Redemptoris ergo gratiam, uel  resurrectionis soliditatem desiderat, qui iniquitatem suam funditus auferri sperat. Unde mox et penam, quam ex origine meruit, et iudicium, quod ex propria actione pertimescit adiungens, subdit: Ecce nunc in puluere dormiam, et si mane me quesieris, non subsistam. Peccanti primo homini dictum est: Puluis es, et in puluerem reuerteris . Mane autem dicitur illa tunc manifestatio mentium, que in aduentu iudicis, apertis cogitationibus, quasi post noctis tenebras demonstratur. De quo nimirum mane per Psalmistam dicitur: Mane astabo tibi, et uidebo; quoniam non Deus uolens iniquitatem tu es . Querere autem Dei est hominem subtili interrogatione discutere, et districte discutiendo iudicare. Beatus igitur Iob humane  deiectionis damna considerans uideat, quia in presenti iam pena premitur, et adhuc de futuris grauius urgetur, et dicat: Ecce nunc in puluere dormiam, et si mane me quesieris, non subsistam. Ac si apertius deploret, dicens: In presenti quidem mortem carnis iam patior, et tamen adhuc de uenturo iudicio grauiorem mortem districtionis tue sententiam pertimesco. Interitum pro culpa sustineo, sed adhuc in iudicium ueniens, culpas restitui, et post interitum formido. Exteriorem ergo mortem considerans, dicat: Ecce nunc in puluere dormiam; interiorem etiam metuens adiungat: Et si mane me quesieris, non subsistam.

»Quantalibet enim iustitia electi polleant, nequaquam tamen sibi ad innocentiam sufficiunt, si  in iudicio districte requiruntur. Sed hoc nunc ad solatium sue electionis inueniunt, quod nequaquam se posse sufficere humiliter sciunt. Sub humilitatis ergo tegmine a gladio se tante animaduersionis abscondunt, et quo terrorem uenturi iudicis prestolantes, continuo tremore trepidant, eo indesinenter agitur, ut paratiores fiant. Ad seruiendum Deo sese studiose preparant: sed quia nemo perfectus, de sua minime presumentes iustitia, Dei iudicium cum timore exspectant.«

Si enim primus homo in paradiso constitutus Deo obediret, electis hominibus peccandi necessitas non incumberet. Sed quia ipse uxoris uocem audiens, Deo noluit obedire, electi in hac mortali peregrinatione, etsi uelint, sine culpa non possunt uiuere.  Unde in Iob legitur: Nullus hominum sine peccato, nec infans cuius uita est unius diei super terram . Primus igitur homo per inobedientiam peccauit, et omnes qui de illius stirpe nascuntur, uinculis originalis peccati sunt obligati. Quia ergo magis uocem mulieris quam Dei uocem audire uoluit, idcirco honorem quem illi in prima creatione Deus contulit, infeliciter corrupit. Deus itaque in magna hominem dignitate condidit, cum illum animantibus cunctis post se presidem constituit. Magne, inquam, dignitatis fuit, quem Deus propriis manibus, id est propria uirtute plasmauit, et cuius animam inspirando creauit. Nimirum leue ac superuacuum esse non potuit, quod Dei manus  specialiter fecit, eiusque inspiratio animauit. Inspirauit ergo Deus in faciem hominis spiraculum uite, et prefecit eum uolucribus celi, cunctisque animantibus terre. Ad quid? Ad hoc uidelicet, ut Deo seruiret, creaturis imperaret, Deo obediret, creaturam ad seruiendum sibi cogeret, Deum cognosceret, et a creatura solatium uite acciperet.

In magna igitur dignitate, ut prediximus, homo conditus est, qua cunctis animantibus precelleret, soli Deo seruiret, mundo imperaret, precepta Domini ad promerendam eternam felicitatem summopere custodiret, in potestate obedientiam mandatorum, et contemptum haberet. In propria ergo illum Deus potestate reliquit, ut si precepta uellet seruare, uiueret; si autem nollet, nullam de transgressione  excusationem haberet, et idcirco pro meritis penas iuste lueret. Magna igitur de Dei bonitate dona perceperat; sed quia illi obedire contempsit, dignitate amissa, mortis ac maledictionis sententiam incurrit. Nullam igitur de sue preuaricationis reatu excusationem habuit, quia non ignoranter, sed ex industria, hoc est scienter peccauit; ideoque beneficiis Dei ingratus exstitit. Nam tanto deuotius Deo obedire debuerat, quanto maiora de ipsius largitate bonitatis dona perceperat. Ideo cuncta animantia terre subiecta sunt illi, ut ipse humiliter subiiceretur omnium Creatori. Et sicut creatura indesinenter Dei iussu homini impendit seruitium, ita homo deuotum deberet Deo exhibere famulatum. Sed quid inconuenientius, quidue infelicius,  quam quotidie a creaturis solatium uite extorquere, et Deum celi ac terre rectorem, qui cuncta, que sub celo sunt, gratuita bonitate sua propter hominem creauit, contemnere? Proh dolor! Deus hominem constituit presidem cunctis animantibus, homo uero contemnit Deum in suis actibus. Deus propria benignitate sua hominem cunctis sub celo creaturis prefecit, homo uero per suam prauam uoluntatem Deum, a quo illi cuncta hec subiecta sunt, despicit. Deus hominem formans magnam illi dignitatem tribuit, homo Deum contemnens precepta eius uilipendit. Deus hominem diligens constituit eum super cuncta animantia, homo, id est humanum genus Deum obliuiscens adorauit idola. Quia igitur homo superbiens Deum  contempsit, et priuilegium dignitatis perdidit, et damnationem sibi acquisiuit. Sed quamuis ipse Domini contempserit preceptum, adhuc tamen illi creatura persoluit seruitium. Requirit a creaturis indesinenter uite solatium, et suo Creatori denegat obsequium.

Tu igitur, o homo, grauiter in hac causa peccas, grauiter delinquis, graui et inexcusabili culpa te ipsum constringis, dum Creatorem despicis, et eius imperas creaturis. Creatori seruire non uis, et ad seruiendum tibi creaturam cogis. Cuncta sub celo ab eo condita seruiunt tibi, et tu seruitium denegas illi. Dupliciter itaque peccas, bis delinquis; dum non solum Creatori digna obsequia non rependis, uerum etiam ingratus eius beneficiis existis. Peccatum  peccato superponis, quia et illi seruire renuis, et debitas pro collatis tibi donis grates referre dedignaris. Cuius ergo uirtute subsistis, beneficiis frueris, donis reficeris dextera sustentaris, pietate quamuis malus toleraris, fortitudinem cur non expauescis? Bonum quippe tibi fuerat et utile eius omnipotentiam pertimescere et preceptis parere. Tu igitur qui omnium Conditori rebellis existis et eius imperas creaturis; qui Dominum contemnis, et creaturam ad obediendum tibi cogis; qui Dei potentiam non extimescis, beneficiis frueris; qui in his que sub celo sunt, exerces dominatum, et illi a quo tibi hec subiecta sunt, denegas seruitium; qui ipsum non cognoscis,  de cuius manu indesinenter uite subsidia suscipis; qui dorsum, et non faciem ad illum conuertis, cuius ope sustentaris; qui ipsum post tergum proiicis, cuius prouidentia gubernaris: time Dominum te misericorditer sustinentem et patientem, ne in eius aduentu sentias eum districtum et seuerum iudicem. Time, inquam, Dominum, a quo multa bona percipis, ne cum uenerit iudicare seculum, perdat te cum impiis. Esto sollicitus, ne in aliquo precepta illius pretereas, et uelut transgressor iram eius incurras. In omnibus obtempera preceptis illius, ut in die districti examinis aggregari possis electis ouibus. Mandata Conditoris pre oculis habeto, ut in dextera ipsius merearis statui tempore nouissimo. Propitius enim tibi erit Deus, si uitam  tuam emendaueris citius. Statim ipsius gratiam consequeris, si deuote illius preceptis obtemperaueris. Mandata ergo ipsius in omnibus perfice, ut iram eius possis euadere. Corrige tua uitia, dum te patienter exspectat, ne illius sententia te grauiter puniat. Terror iusti iudicii eius te a culpa reuocet, ne ipsius censura te incorrigibilem damnet. Dilatio te corrigat exspectantis, ne iustitia premat iudicantis. Continuo illum habebis propitium, si tandem conuersus emendaueris teipsum. Perfacile poteris Deum habere placatum, si in melius mutaueris uiuendi decretum. Quanto ad penitentiam tardius recurris, tanto apud Deum culpabiliorem te constituis. Ab eo enim cui pecunia diuturnitate temporis feneratur, cum usura exigitur. Quanto igitur ingratus per  longinquiora uite tue spatia Dei beneficiis pro uteris, tanto grauioribus condemnationis te ipsum uinculis astringis. Nec iam ullam de inobedientia excusationem habere poteris, nisi ad ipsum ueraciter penitendo citius accesseris. Quid ergo retribues ei pro omnibus, que prestitit tibi? Quid illi in recompensatione reddes donorum, qui tuorum non eget bonorum? Quid summo opifici digne offerre poteris, o homo paupercule, qui semper thesauris abundat indeficientibus? Quid illi sufficienter poteris retribuere, terra, et cinis uermiumque cibus, cuius est omnis terra et plenitudo eius?  Dei enim beneficia tibi collata, sicut excedunt numerum, sic et tuum meritum. Numerari pre multitudine non possunt a te, quia multa sunt ualde. Modum  excedunt, quia terminum transcendunt. Non possunt excogitari, nec humana mente comprehendi. Tua merita donis Dei non poteris equare, nec tuo sensu illa ad plenum intelligere

Sicut ad inuestigandum Dei beneficia tibi ab eo prestita tuus sensus non sufficit, sic ad laudandum tua scientia non suppetit. Beneficiorum Dei magnitudo cordium superat cogitationes, et innumerabilis donorum multitudo lingue uincit laudes. Si enim totum uite tue cursum in Dei laudibus studueris expendere, illique sine intermissione actiones gratiarum persoluere, totisque ei uiribus seruire, non tamen tua obsequia illius donis poteris compensare. Quid ergo? Nunquid a laudibus est cessandum?  Nunquid a bonis operibus desistendum? Nequaquam. Imo omni tempore uite nostre summo studio bonis debemus operibus insistere, Deum pura mente laudare, toto cordo illi adherere, innumeras gratiarum actiones referre, mundas ad ipsum orationes leuare. Non tamen quod istis uirtutibus ea, que debemus diuinis beneficiis, compensare possimus; sed ut cordis nostri uoluntas his conatibus ostendatur; quatenus quod nostra imbecillitas non ualet perficere, deuotionis uoluntas per gratiam possit obtinere. Quamuis itaque homo sit diuine potestati subditus, eiusque precepta implere studeat in omnibus, fidem rectam teneat moribus, legem custodiat, iustitiam diligat, uirtutes exerceat, uitia contemnat, peccata lacrymis abluat, si fieri potest  merita hominum excellat; totum tamen parum est et breue ad Dei comparationem donorum, que nobis indignis gratuita bonitate sua in hac uita prestitit, et que in celesti patria, si ei obedientes fuerimus, ipsumque in omnibus et super omnia dilexerimus, preparauit. Unde Apostolus ait: Nec oculus uidit, nec auris audiuit, nec in cor hominis ascendit que preparauit Deus diligentibus se .

Sicut ergo per inobedientiam primi parentis nostri Ade, a paradisi deliciis expulsi sumus, ita per ineffabilem Dei clementiam ad paradisi gaudia nos peruenire credimus. Et sicut nos preceptorum Dei contemptus a paradisi amenitate extorres constituit, ita nos obedientia Iesu Christi liberatoris nostri  nos ad bona, que per eum Deus Pater diligentibus se preparauit, pertingere fecit. Per primi hominis preuaricationem in huius exsilii deuenimus erumnam; sed per Redemptoris nostri humilitatem uitam adepti sumus eternam. Ideo enim semetipsum humiliauit factus obediens Patri Deo usque ad mortem , ut nos perduceret ad paradisi felicitatem. Per Ade peccatum a paradisi sedibus infeliciter corruimus, sed per Iesu Christi Saluatoris nostri iustitiam ad eterne felicitatis spem indubitanter consurreximus. Antiquus hostis nostre felicitati inuidens, spoliauit nos stola immortalitatis; Christus Deus et homo nostre infirmitati condolens, per seipsum nos erexit ad uidendam faciem sui Patris. Amen.

 De hac etiam Dominica Septuagesime quedam in hoc sermone inseruimus, que in ecclesiasticis libris a sanctis Patribus statuta inuenimus. Primo uidelicet quid dies isti significent. Secundo ubi incipiant, et ubi terminentur. Tertio de institutione eorum. Quarto de illorum officiis. Septuagesima igitur representat tempus deuiationis quod fuit pene et culpe. Unde statim in prima Dominica incipit legi historia libri Geneseos, et legitur usque ad Dominicam, que in passione Domini intitulatur, ubi agitur de deuiatione, et errore primorum parentum. Deuiatio dicitur cum aliquis deuiat a sancto sibi et iusto iniuncto mandato. Sabbato ergo  in uesperis ante Septuagesimam Alleluia deponimus, et in uigilia Pasche illud resumimus. Septuagesima dicitur, quia septies decem dies habet. Hec autem Septuagesima, quam presens agit Ecclesia, septuaginta annos representat, quibus Isrel sub seruitute Babylonica fuit. Nam quemadmodum illi deposuerunt organa sua, dicentes: Quomodo cantabimus canticum Domini in terra aliena ? similiter et nos deponimus cantica laudum.

Postquam uero illis data est a Cyro rege Persarum septuagesimo  anno licentia redeundi, ceperunt letari; sic et nos in Sabbato Pasche Alleluia cantamus representando eorum letitiam. Sed tamen illi in apparatu reditus, et colligendo sarcinulas  multum laborauerunt; et nos quoque post Alleluia statim Tractum subiungimus, scilicet Laudate Dominum, qui laborem significat. Illi cum letitia redeuntes labore itineris uexabantur, et nos per totam septimanam paschalem Graduale cum Alleluia cantamus, per Graduale laborem, per Alleluia uero letitiam designantes. Demum illi patriam intrantes plenam susceperunt letitiam, et nos Sabbato quo terminatur Septuagesima, duo canimus Alleluia. Sed et nostra septuagesima dierum, et illorum septuagesima annorum, quasi quedam historia totum genus humanum [totius generis humani] ab Adam usque ad finem mundi figurat exsilium, quod reuolutione septem dierum peragitur, et sub septem  millibus annorum includitur, ut per septuagintadies, uel per septuaginta annos, aut per septuaginta centenas annorum intelligamus. Ab initio enim mundi usque ad Ascensionem Domini sex millia annorum computamus. Ex tunc uero quidquid temporis sequitur usque ad finem mundi, sub septimo milliario comprehendimus, cuius numerum solus Deus nouit. Quemadmodum ergo filii Isrel septuagesimo anno per Cyrum a Babylonica seruitute sunt liberati; sic nos per Christum in sexta mundi etate a seruitute diaboli sumus redempti reddita nobis innocentie stola per remissionem baptismi. Unde nos in Sabbato Pasche Alleluia cantamus iam spe eterne quietis et recuperationis patrie gratulantes. Isrel laborabat in operando reditum, et redeundo;  et nos in Ecclesia presenti ad impletionem decem mandatorum legis laborare debemus. Sed cum finito tempore nostri exsilii uentum erit ad patriam, tunc utraque decorabitur stola; cum corpus et anima simul glorificabuntur, quod figuratur per duo Alleluia, que in fine Septuagesime decantantur.

Sexagesima sonat sexies decem, et significat tempus uiduitatis Ecclesie, et merorem illius per absentiam sponsi, licet tamen Christus sit nobis presens secundum diuinitatem. Unde dicitur: Ego uobiscum sum omnibus diebus usque ad consummationem seculi . Tamen secundum quod est homo, in celo est, et sedet ad dexteram  Dei Patris. Dantur hic tamen sponse in remedium et solamen sex opera misericordie, que sunt pascere esurientes, potare sitientes, uisitare infirmos, uestire nudos, pauperes et peregrinos hospitari: septima adiicitur secundum Tobiam, scilicet mortuos sepelire . Hec sunt data sponse, ut se in eis exerceat, et ut per eorum et Decalogi obseruationem sibi mereatur sui sponsi ianuam aperiri, et iucundo illius amplexu perfrui.

Quinquagesima dicitur, quia quinquies decem sonat,  et significat tempus remissionis sicut in ueteri testamento quinquagesimus annus remissionis annus dicebatur. Unde in hoc tempore maxime cantatur quinquagesimus psalmus, scilicet Miserere mei, Deus, qui est psalmus penitentie et remissionis. Hoc igitur tempore ieiunamus, ut peccatorum remissionem obtineamus; ipso prestante, qui in Trinitate perfecta uiuit et regnat Deus per omnia secula seculorum.



SERMO OCTAuUS. IN SEXAGESIMA.


  Ne Lamech filius a primo homine Adam decimus, pater atque reparator orbis secundus, inuentus coram Deo iustus, longanimis in spe, sapiens exstitit in operibus. Iste iussus arcam condidit, admonitus introiuit, turbulentus  diluuii fluctus non horruit, nec fragores uentorum, uel murmura nubium expauit; gestatur procellis, nec mergitur; serpentibus et bestiis sociatur, nec temere cui fere colla submittunt, alites famulantur. Namque auem misit, redeuntem sustinuit, sed perfida corui fraude decipitur; merito columbe gestantis ore ramum pacifice arboris edocetur. Hunc enim Deus in illa generatione iustum inuenit. Huic et sui secreta consilii aperuit, cum alto suo iustoque iudicio homines de superficie terre delere uoluit, ait enim:  Penitet me fecisse hominem . Penitentia quidem in Deum nulla cadit, sed nostro more loquitur, qui compungi penitentia solemus, quando contra propositum nostra opera conuerti uidemus, penitere se hominem fecisse dixit, quem a rectitudine sue facture peccando degenerare conspexit. Recte ergo Deus in hominibus, quos creauit, se dixit penitere, quia repletam uidit terram eorum iniquitate.

Sed quia ista, fratres karissimi, breuiter prediximus, dignum est, ut de beati Ne historia ad utilitatem uestram plenius aliqua exponamus. uir iste, sicut de illo sancta Ecclesia canit  , iustus et perfectus fuit, cum Deo ambulauit, et in suis operibus Christum significauit. Ne nequies  interpretatur, pro eo quod sub illo omnia retro opera per diluuium quieuerunt, finemque acceperunt: unde et Pater eius uocans nomen illius Ne, dixit : Iste nos ab omnibus operibus nostris requiescere facit in terra, cui Deus maledixit  .  Ne igitur requies interpretatur, et Dominus discipulis suis loquitur: Discite a me quia mitis sum et humilis corde, et inuenietis requiem animabus uestris . Solus iustus Ne in illa generatione inuenitur, cui septem anime tribuuntur, quia solus iustus et perfectus in humano genere Christus inuenitur, cui septem Ecclesie propter septemplicem spiritum illuminantem in una Ecclesia condonantur. Ne per aquam et lignum liberatur; lignum quippe et aqua crucem designat, et baptismum in sancta Ecclesia. Sicut enim ille cum suis per aquam et lignum saluatur, sic familia Christi per baptismum, et crucis passionem signatur, et ab eterna damnatione liberatur. Arcam construxit Ne de imputribilibus lignis; Ecclesia construitur a Christo  ex hominibus in sempiternum uicturis. Arca enim ista Ecclesiam demonstrabat, que in huius mundi fluctibus natat. Quod autem de lignis quadratis fieri iubetur eadem arca, undique stabilem sanctorum significat uitam ad omne opus bonum paratam. Quocunque enim quadratum uerteris lignum, procul dubio immobile stabit et firmum. At uero arce ligna bitumine glutinantur intrinsecus et extrinsecus, ut in compage unitatis tolerantia signetur caritatis, ne tentantibus Ecclesiam scandalis, siue ab his qui sunt intus, siue ab his qui foris, fraterna cedat iunctura, et soluatur uinculum pacis. Est enim bitumen uiolentissimum et feruentissimum gluten significans dilectionis ardorem et uim magne fortitudinis ad tenendam spiritualem societatem. Arcam  enim bitumen conglutinat, et Ecclesiam caritas, et amor sanctorum constringit atque consolidat. Quod autem arca trecentis cubitis est longa, significat quod per sex etates extenditur in seculo Christi Ecclesia. In prima etate seculi in morte Abel et in  natiuitate Seth Christus preostenditur. In secunda figuris et enigmatibus premonstratur. In tertia patriarcharum dictis prenuntiatur. In quarta testimoniis legis nasciturus, passurus, moriturus, resurrecturus, in celum ascensurus, atque ad iudicandum uiuos et mortuos et seculum per ignem inde uenturus asseritur. Quinta prophetarum preconiis predicatur. Sexta autem per Euangelium iam uenisse aperte monstratur. Sexies enim quinquaginta faciunt trecentos, quod est omne seculi tempus. Quod cubitis quinquaginta latitudo arce expanditur, significat quod quinquagesimo die post resurrectionem Domini in Ecclesia fidelium ad ampliandos terminos eius Spiritus sanctus dilatatur; propter quod ait Apostolus: Charitas Dei diffusa est in cordibus  nostris per Spiritum sanctum, qui datus est nobis . Quod autem eius altitudo triginta cubitis surgit, significat quod Christus, qui est altitudo Ecclesie, triginta annorum etatem gerens doctrinam Euangelii consecrauit. Sic enim testatur ipse, non se uenisse legem soluere, sed implere . Quod eadem arca collecta in unum desuper cubitum consummatur, unitatem sancte fidei docet tenendam, sine qua nullus ab eterna damnatione liberatur. Quod autem ei aditus a latere fit, significat, quia nemo Ecclesiam intrare dignus sit, nisi per sacramentum remissionis peccatorum, quod de Christi latere aperto manauit. Quod inferiora arce bicamerata et tricamerata construuntur, sic ex omnibus  gentibus bipertita multitudine propter circumcisionem et preputium Ecclesia congregatur, uel tripertita propter tres filios Ne, quorum progenie uniuersus orbis repletur; et ideo inferiora arce dicta sunt ista, quia diuersitas gentium est in hac terrena uita. In summo autem omnes consummantur in uno, et non est ista uarietas in Dei regno, quia Christus est omnia in omnibus , tanquam nos desuper celesti unitate consummans in cubito uno. Quod cuncta animalium genera includuntur in arca, significat quia ex omnibus gentibus congregatio fit in Ecclesia. Quod etiam Petro discus ille demonstratur, significat quod munda et immunda ibi sunt animalia, sicut in Ecclesie sacramentis boni et mali uersantur. Quod septena munda  sunt, et immunda bina, non quod pauciores mali sunt quam boni in Ecclesia, sed quia boni seruant unitatem spiritus in uinculo pacis absque discordia. Sanctum autem Spiritum diuina Scriptura septiformi operatione commendat, sapientie uidelicet et intellectus, consilii et fortitudinis, scientie et pietatis et timoris Domini . Unde et ille numerus quinquaginta dierum ad sancti Spiritus aduentum pertinens in septies septenis, qui fiunt quadraginta nouem, uno addito, consummatur. Propter quod dictum est: Solliciti seruare unitatem Spiritus in uinculo pacis . Mali autem in binario numero ad schismata faciles, et quodam modo  ostenduntur diuisibiles. Quod ipse Ne octauus nominatur cum suis, quia Christus qui est spes nostre redemptionis octauo die, id est primo post Sabbatum resurrexit a mortuis, qui dies a passione tertius, in numero qui uoluitur per omne tempus et primus est et octauus. Quod post septem dies ex quo ingressus est Ne in arcam factum est diluuium, significat quia in spem future quietis, que septimo die significata est, baptizantur in remissionem peccatorum. Quod preter arcam omnis caro que sustentabatur terra, diluuio est consumpta, significat quia preter Ecclesie societatem aqua baptismi quamuis eadem sit non solum non  ualet ad salutem, sed ualet potius ad perniciem. Quod quadraginta diebus et quadraginta noctibus  pluit, et omnis caro deletur, notat quia omnis reatus peccatorum in decem preceptis legis per uniuersum orbem terrarum admittitur, qui quatuor partibus continetur. Decem quippe quater ducti quadraginta faciunt. Quod Ne quingentorum erat annorum, cum ei dixit Dominus, ut edificaret arcam, significat in quinta mundi etate edificatam esse Ecclesiam. Quod per centum annos fabricatur arca, hoc demonstrat quod per omnes etates predicatur Ecclesia. Centum autem hi anni omne tempus ostendunt huius seculi. Quod Ne sexcentorum annorum erat, quando ingressus est arcam, hoc significabat quod sexta etate seculi in manifestatione Euangelii adimpletur Ecclesie perfectio, que  nos a mundi fluctibus liberat. Quod secundo mense anni sexcentesimi intrat Ne in arcam, eamdem etatem significat senariam. Menses quippe duo sexagenario concluduntur numero. A senario enim numero et sexaginta cognominantur, et sexcenti, et sex millia, et sexcenta millia, et sexcenties, et quidquid deinceps maioribus gradibus per eumdem articulum numerosa et infinita consurgunt incrementa. Quod etiam commemoratur uicesimus septimus dies mensis ad eiusdem quadrature significationem pertinet, que iam in quadratis exposita est lignis. Hic autem euidentius ostendit; quia nos admonet ad omne opus bonum paratos, id est quodammodo conquadratos trinitas perficit; in memoria uidelicet, quia Deum recolimus; in intelligentia, quia illum  cognoscimus; in uoluntate, quia eum diligimus. Tria enim ter nouem sunt, et nouem ter uiginti septem fiunt, qui est numerus ternarii quadratus. Quod arca septimo mense requieuit et sedit, ex quo diluuium cepit esse, significat septenariam requiem quietis Ecclesie. Quindecim cubitis supercreuit aqua excedens altitudines montium. Octo itaque et septem quindecim faciunt. Octo enim significat resurrectionem; septem uero eternam quietem. Quod post dies quadraginta emissus ex arca coruus non est reuersus, significat homines mundane cupiditatis teterrimos, qui post acceptum baptismum sic se terrenis curis illigant, ut ad Ecclesiam per bona  opera necdum recurrant. Quod columba emissa, non inuenta requie est reuersa, ostendit per nouum testamentum requiem sanctis in hac uita non esse promissam, sed in futura. Post quadraginta enim dies ex arca emittitur, qui numerus uitam significat, que in hoc mundo agitur. Denique post septem dies dimissa propter illam operationem septenariam spiritualem oliue fructuosum surculum, quo significaret nonnullos etiam baptizatos extra Ecclesiam, si eis defuerit posteriori tempore pinguedo caritatis quasi uespere in ore columbe, tanquam in osculo pacis ad societatem perduci posse unitatis. Quod post alios septem dies dimissa non est reuersa, significat requiem sanctorum cum Domino in celesti patria. Quod, peractis sexcentis  uite Ne annis, aperitur arce tectum, significat quod sexta etate reuelabitur absconditum sacramentum atque promissum. Quod autem uigesima septima die secundi mensis terra dicitur arefacta, tanquam iam finita esset baptizandi necessitas in numero dierum octauo, uel septimo: ipse est enim secundi mensis uigesimus octauus, qui numerus ex illa coniunctione est spiritus et corporis; et septies octonos habet uno addito propter unitatis uinculum, quo uniuersa Ecclesia copulatur. Cur de arca coniuncti exeunt, qui disiuncti intrauerunt? Sic enim legimus: Quod intrauerunt in arcam Ne, et filii eius, uxor illius, et uxores filiorum eius . Cur ergo seorsum uiri, et seorsum femine commemorantur intrasse, nisi quod caro concupiscit aduersus spiritum, spiritus  autem aduersus carnem  in hac peregrinatione? Postmodum autem exeunt Ne, et uxor eius, filii eius, et uxores filiorum eius. Hoc est iuncti masculi et femine, quia in fine seculi atque iustorum resurrectione corpus adherebit spiritui omnimoda et perfecta pace, nulla mortalitatis indigentia, uel concupiscentia resistente. Quod dantur eis in escam cuncta animalia, sicut in illo disco dicitur Petro: macta et manduca , quod eiecto sanguine manducare iubetur, ne uita pristina quasi suffocata in conscientia teneatur, sed habeat tanquam effusionem sanguinis per confessionem oris. Quod uero testamentum posuit Deus inter se et homines, atque omnem animam uiuam, ne iterum diluuio  perdat eam, arcum scilicet, qui in nubibus apparet, qui nunquam nisi de sole resplendet. Illi enim diluuio non pereunt qui in prophetis et omnibus diuinis Scripturis tanquam in nubibus gloriam Christi agnoscunt, et suam non querunt.

Fratres karissimi, sicut iam superius a maioribus expositum est, arca ista Ecclesiam prefigurabat, que in huius mundi fluctibus natat. Sancta Ecclesia inter huius mundi procellas natat, sed tamen, Christo gubernante, omnia aduersa superat, undique aduersitatibus tunditur, sed non quassatur. Ex omni parte ab hostibus et falsis fratribus impugnatur,  sed partim perferendo, partim resistendo nullatenus uincitur. Sepe ab inimicis impugnatur, a Iudeis scandalizatur, a paganis subsannatur, et tamen pro illis Domino sine intermissione preces fundit, ut ab eterna damnatione liberentur. Libenter persecutionis tempore usque ad effusionem sanguinis pro Christi amore patitur; tempore autem pacis ieiuniis, uigiliis, abstinentiis et orationibus exercetur. Persecutionis tempore inimicorum afficitur gladiis; pacis autem tempore seipsam crucifigit cum uitiis et concupiscentiis. Sancta Ecclesia Iesu Christi sponsi sui fideliter sequens uestigia patienter tolerat, et fortiter omnia uincit aduersa propter eterne remunerationis premia. Sancta igitur electorum Ecclesia tempore persecutionis habet rosas,  et in pace lilia; per rosas quippe sanctos martyres, qui pro Christi nomine sanguinem suum fuderunt; per lilia uero sanctos confessores intelligimus, qui propriis uoluptatibus resistentes, et uitia carnis expugnantes sine ferro martyres exstiterunt. Unde Salomon sub persona eiusdem Ecclesie figuraliter dicit in laudibus Christi: Labia illius lilia distillantia myrrham primam   . Quid enim per labia sponsi, scilicet Christi, nisi ipsos confessores quos iam diximus? id est Ecclesie predicatores accipimus, qui dum mortes martyrum predicant, quasi myrrham mortificande carnis ad condimentum distillant: que myrrha bene prima esse dicitur, quia nullus sic mortificatur, sicut ille qui pro Christo martyrio finitur. Prima enim dixit non  pro tempore, sed pro dignitate. Quid est quod labia sponsi, scilicet Christi, lilia esse dicuntur, nisi quod illi per quos Christus loquitur, necesse est ut mundi sint, et bonus odor per eos aspergatur? De quibus Paulus apostolus erat, qui de se suisque sociis dicebat: Bonus odor sumus Deo, in omni loco in his qui pereunt, et in his qui salui fiunt .

Itaque, sicut iam superius diximus. sancta Ecclesia tempore persecutionis habet rosas, id est martyres; tempore pacis lilia, scilicet confessores. Rubor quippe rosarum sanguinem designat martyrum. Unde in laudibus Ecclesie dicitur: Emissiones tue paradisus malorum punicorum cum pomorum  fructibus . Sancta Ecclesia quid emittit nisi cum sanctis operibus sancta uerba quibus filios gignit, et nutrit?  Quorum dum alios usque ad martyrium perducit, alios in sancta conuersatione erudit; hos sanguine martyrii rubentes ad eternam patriam transmittit, illos uero in sanctis operibus uiuentes proximis in exemplum sanctitatis tradit: quid aliud quam mala punica et pomorum fructus emittit? mala enim punica sub rubeo cortice multitudinem granorum continent; fructus uero pomorum in se refectionis dulcedinem habent. Sic sancti martyres, dum sub igne tribulationis laborant, dum pro Christo sanguinem exterius fundere  non dubitant, multitudinem uirtutum interius sibi in mente congregant. Sancti etiam quique, qui in pace Ecclesie uiuunt, fructus pomorum gerunt; quia, dum sancta opera perficiunt, proximis exempla tribuunt, quorum exhibitione sese, qui uolunt, reficiunt. Quotquot enim sunt in Ecclesia sancti, siue igne passionis ardeant, siue in pace Ecclesie quiescentes succrescant, sanctarum uirtutum odore tanquam paradisum suauitatis et deliciarum constituere in se, dum uiuunt, non cessant. Dicatur ergo Ecclesia sancta electorum floribus plena. In bello habet rosas, et in pace lilia. Recte siquidem lilii nomine doctores signantur ecclesie, quos oportet pariter castitatem corporis, et munditiam mentis conseruare; ipsis enim dicitur: Sint lumbi  uestri precincti . Curare namque Ecclesie doctores necesse est, ut et munditia castitatis coram Deo resplendeant, et lumine operationis bone, exempla uidelicet bene uiuendi hominibus tribuant. Corporis castitatem conseruando quodammodo Deo appropinquant; proximis uero bone uite exempla prebendo eterne remunerationis premia sibi augmentant. Angeli Grece nuntii interpretantur Latine. Recte ergo omnes qui doctorum officio funguntur, per hoc quod uoluntatem Dei hominibus annuntiant, angeli uocantur.

Ad ea igitur, dilectissimi, necesse est ut redeamus, que de beati Ne laboribus, atque diluuio in huius sermonis initio proposuimus. Cum enim aliqua de Ecclesie doctoribus quamuis breuiter diximus,  accepto itinere paulo longius recessimus. Deus summe iustus et bonus per diluuium de sub celo alto suo consilio deleuit humanum genus; sed nunquid propter hoc iniustus est credendus? nequaquam. Iniustum omnino esse non potest quod iusto iudici placet. Unde beatus Hieronymus, uir sanctarum Scripturarum peritissimus  : Quod si nobis uidetur crudelis Deus, rigidus et cruentus, quod in diluuio humanum deleuit genus, et super Sodomam et Gomorrham sulphur, et ignem pluit, Aegyptios submersit in fluctibus, Isrelitarum cadauera in deserte prostrauit: scitote, ideo eum ad presens reddidisse eis supplicia, ne in eternum eos puniret gehenne ignibus. Sic etiam alibi ait Dominus: Pepercit eis  oculus meus. ne eos interficerem, atque delerem in montibus . Quomodo autem eis pepercit, quorum cadauera in solitudine iacuerunt? et excepto Iesu Naue, et Calepf filio Iefone  , terram promissionis eorum nullus introiuit? Ex quo intelligimus uiuere eos, nec eternis suppliciis reseruatos, nec de libro uiuentium esse deletos. Ex eo igitur quod in terram repromissionis inducti non sunt, perire credendi sunt? Absit! Deus non est crudelis credendus, sed pius; quia summe misericors est et benignus. Ideo igitur in hac uita quos  uult, castigat, ne eos eternaliter puniat  . Gemino more Deus respicit, uel ad ueniam, uel ad uindictam. Ad ueniam, sicut Petrum; ad uindictam, sicut ad facta Sodomorum se testatur descensurum, et uisitaturum. Tribus modis percutit Deus quos uult, id est ad damnationem reprobos, ad purgationem quos errare uidet electos, ad propagandam gloriam meritorum iustos. Primo namque modo cesa est Aegyptus ad damnationem; secundo pauper Lazarus ad purgationem; tertio percussus est Iob ad probationem. Ideo igitur Deus, quos errare uidet electos in presenti corripit flagello iustitie, ut eos in futuro eripiat ab eterna damnatione. Sepe omnipotens Deus peccantes patienter sustinet, ut minus inueniat quos condemnet.  Quosdam etiam uidens Deus proprio uoto nolle corrigi, temporaliter eos flagellat, ne perseuerantes in sua malitia eternaliter puniat. Quibusdam hic incipit temporalis afflictio, et in futuro eos comitabitur eterna damnatio. Nonnulli etiam dum Dei patientiam nimium exspectant suis sceleribus finem imponere non curant; dumque illius benignitatem tentant, illum amplius ad iracundiam prouocant; quorum beatus Petrus mentionem faciebat, cum de Christo in Epistola sua quibusdam fidelibus dicebat: Christus semel pro peccatis nostris mortuus est, iustus pro iniustis, ut nos offerret Deo, mortificatus quidem carne, uiuificatus autem Spiritu ; in quo spiritu his qui in carne  uel in carcere erant, iisdem Dei Filius spiritualiter  ueniens predicauit: Qui increduli fuerant aliquando, quando exspectabant Dei patientiam in diebus Ne cum fabricaretur arca, in qua pauci, id est octo anime salue facte sunt per aquam . Omnipotens Deus, cuius natura bonitas, cuius opus est misericordia, non destitit ante legem per patriarchas, sub lege per prophetas, tempore autem gratie per Filium suum inuitare humanum genus, ne male uiuendo diutius, ad ultimum in suis periret sceleribus; unde et nunc dicit beatus Petrus: Dei Filius spiritualiter ueniens his qui in carne erant, id est in carnalibus desideriis, uel in carcere tenebantur infidelitatis predicauit. Qui increduli fuerant aliquando, scilicet  non crediderant per Ne comminanti Deo: Quando exspectabant Dei patientiam in diebus Ne cum fabricaretur arca, id est eum patientia Dei inuitaret illos ad penitentiam, parcens illis per centum annos, quibus Ne edificabat arcam, per quam ostendebatur quid futurum esset mundo; ipsi non utebantur patientia Dei ad penitentiam, sed exspectabant eam quasi semper duraturam, nec aliquando putabant eam fallituram. Qui sensum habent obscuratum tenebris, merito in hac uita carcere inclusi dicuntur, et in hoc interiori carcere  mentis operibus iniustis grauantur, donec carne soluti in èxteriores eterne damnationis tenebras proiiciantur. Habent et iusti in hoc seculo carcerem, scilicet tribulationum; reprobi uero uitiorum

Ille igitur Dei Filius qui carne ueniens mundo predicauit nostris temporibus, ipse etiam ante diluuium eis, qui tunc increduli erant, et carnaliter uixerant, predicauit, ut corrigerentur a suis erratibus, quia per Spiritum sanctum erat in Ne, et in aliis sanctis Patribus, per quorum bonam conuersationem predicabat aliis malis, ut conuerterentur ad bona de iniquitatibus suis. Sequitur: In diebus Ne cum fabricaretur arca, in qua pauci qui crediderunt Deo, id est octo anime, que spem octaue  resurrectionis habebant salue facte sunt per aquam in diluuio. Sicut arca de lignis leuigatis est fabricata, sic de animarum fidelium dolatione fabricatur Ecclesia; et sicut mundo pereunte pauci saluantur per aquam, sic ad comparationem pereuntium paruus est electorum numerus, quia angusta est uia, que ducit ad uitam, et pauci sunt qui inueniunt eam . Quod aqua diluuii nullos saluauit extra arcam positos, sed occidit, significat omnem hereticum licet habentem baptismi sacramentum, non aliis, sed ipsis aquis ad inferna mergendum, quibus arca subleuatur ad celum. Per illos qui in diluuio submersi sunt, significatur mortificatio carnis: per illos qui saluati sunt, signatur uiuificatio Spiritus. Ne, qui interpretatur  requies, significat Christum, qui dat suis fidelibus requiem animarum. Iterum subiungit, dicens: Quod et uos nunc similis forme saluos facit baptisma. Ac si diceret: Quod etiam nunc facit baptisma, scilicet facit saluos baptisma, dico, similis forme, id est per omnia assimilatum illi arce, quia quidquid ibi carnaliter, hic scilicet intra sanctam Ecclesiam geritur spiritualiter. Non carnis depositio sordium, sed conscientie bone interrogatio in Deum. Id est non sufficit baptizando bonam habere conscientiam, nisi ad interrogationem Ecclesie ostendat fidem suam, et hoc per resurrectionem Domini nostri Iesu Christi, ut sicut Christus resurrexit a mortuis per gloriam Patris, ita et nos in nouitate uite ambulemus . purgati a  uitiis per aquam regenerationis. Non dico illud baptisma saluare posse Christianum, ubi tantum est depositio carnis sordium, scilicet tantum abluitur caro exterius, quod et heretici habent, foris lauando sordes corporum non intus uitiorum; sed ubi est interrogatio pure conscientie, id est ubi interrogatur, et exigitur bona conscientia baptizandi ad baptismum; quia tale baptisma saluat, illud aliud occidit et condemnat. Interrogatio facta, et in Deum tendens per bonam conscientiam unum efficit in Deum multos fideles.

Sed quid miramur, karissimi, foris diluuium,  quo Deus deleuit genus humanum? Si nos ipsos rationabiliter consideramus, intra nos illud inuenire possumus. Unde ait Hispaniarum doctor Isidorus  : Homo quid miraris siderum altitudinem, et maris profunditatem? animi tui abyssum intra, et mirare si potes. Pectoris itaque nostri intremus abyssum, ibique nimis periculosum consideremus diluuium. Omnis ergo homo quoddam intus in corde suo diluuium concupiscentie patitur, a quo nullus nisi per arcam fidei liberatur, ut malus homo per siccum ambulans mergatur, et bonus in profundum maris mersus non necetur. Periculosum prorsus est naufragium, quod, ut diximus, uersatur intra pectoris domicilium. ue illi, qui ibi periclitatur, id est qui illicitis cogitationibus seducitur!  nullus portus est illi tutus, nulla statio secura; nulla securitas tranquilla, qui intrinsecus concupiscentie sue estibus iactatur, et insatiabili libidinis uoragine absorbetur. Hic considerare possumus tres differentias hominum, alios uidelicet qui intus diluuium habent, et arcam non habent; et alios qui diluuium et arcam intus habent, sed in arca non sunt; et alios qui in diluuio et arcam habent, et in arca manent. In diluuio sine arca sunt infideles, quos carnalia desideria inuoluunt, qui preter hanc uitam transitoriam aliam esse nesciunt. In diluuio arcam habent, sed in ea non manent hi qui iam per fidem post huius mutabilitatis finem, uitam immutabilem esse uenturam credere didicerunt, sed posthabita, temporalium rerum delectationi  animum subiiciunt. Sic ait Dominus in Euangelio: Ubi est thesaurus tuus, ibi est et cor tuum . Ac si diceret: Ubi est desiderium tuum, ibi est et cor tuum. Ibi procul dubio est interioris hominis habitatio, ubi uoluitur cogitatio; nam ibi quisque secundum interiorem hominem dicitur habitare, ubi uersatur cogitatione.

Itaque hi, qui delectationem cordis sui in uanitatem huius mundi constituunt, quamuis arcam fidei habeant, intus tamen naufragi sunt. Quamuis quisque glorietur se habere fidem, tamen si recta opera fidei non coniungit, saluari non poterit. Unde beatus Iacobus dicit: Fides sine operibus mortua est . Quid ergo illis prodest arcam integram, id est fidem habere et in fluctibus, id est  in malis operibus naufragium non dicam pati, sed sponte facere? Quid prodest ueritatem cognoscere, et falsitatem diligere, malisque operibus arcam, id est fidem infringere? Tales non sunt qui uere fideles sunt. uis scire quales sunt? Audi, qualis unus eorum fuerit, et tales omnes intellige fuisse fide et operatione. Dissimiles enim non possunt esse qui unum sunt fide et ueritate. Audi ergo quid de illo dicatur uoce Psalmiste: Lex Dei eius in corde ipsius . Hoc est arcam habere intus; et quia hoc fortassis non sufficit, audi que iterum subiungit: In lege Domini uoluntas eius . Hoc est in  arca habitare, uoluntatem uidelicet perfectam in Dei preceptis habere. Hic perfectus est qui diligit quod credit, ut habeat fidem operantem ex dilectione, que mundum uincit. Hec est arca, in qua nos saluari oportet, que ab aquis tentationum portari potest, submergi autem omnino non potest, quia hoc modo nititur quidem ad necessitatem, sed non succumbit ei per cupiditatem. Hoc est quod in psalmo dicitur: Hoc mare magnum, et spatiosum, in quo sunt reptilia, quorum non est numerus; animalia pusilla cum magnis; illic naues pertransibunt . Mare enim in nobis est concupiscentia huius mundi, et in qua si que delectationes inueniri possunt, multis amaritudinibus asperse sunt, que secundum affectum carnalem deorsum in  corde nostro fluunt. Reptilia sunt carnales cogitationes diuersorum uitiorum feditate deformes: quas dum inordinate uenientes ad cor nostrum admittimus, quasi quibusdam monstruosis reptilibus interiora nostra replemus. Nauis est illa arca spiritalis, id est fides nostra, que sursum intrinsecus suspensa calcat concupiscentias mundi, et illicita carnis desideria. Naues autem dixit multas animas fideliter Christo coniunctas: nam et multe anime propter unam fidem et dilectionem una est anima, quia legitur in Actibus apostolorum: Erat illis cor unum, et anima una , et una fides multe fides propter multas animas fideles. Quomodo dictum est: Fides tua te saluum fecit , et  fides mea, et fides illius, cum tamen una sit fides catholica? Sola ergo nauis fidei mare transit, sola arca diluuium euasit. Et nos, si saluari cupimus, non solum ipsa in nobis sit, sed nos in ipsa oportet, ut maneamus. Nemo igitur de sua fidens actione, dicat conscientie sue: Quid mihi cum hac arca? Diluuium carnalis concupiscentie exsiccatum est in me. Qui foris est positus, ignorat, quid agatur intus; sed si redierit homo ad cor suum, inueniet ibi tempestiuosum salum, id est mare seuis inundantium passionum, et desideriorum procellis exagitari malorum, que toties mergunt animum deorsum, quoties eum sibi subiiciunt per consensum. In unoquoque enim homine, quandiu in hac uita corruptibili uiuit, ubi caro aduersus  spiritum concupiscit , hoc diluuium est, uel omnis homo in hoc diluuio est; sed boni in eo sunt sicut hi, qui in mari portantur a nauibus; mali uero in eo sunt sicut naufragi, qui inuoluuntur in fluctibus.

Teneamus igitur, dilectissimi, fidem cum bonis operibus rectam, spem eterne beatitudinis certam, et caritatem, que omnia credit ac sustinet, perfectam. Sic enim Paulus apostolus de caritate dicit: Quia omnia tolerat, omnia credit, omnia sperat, omnia sustinet et quod nunquam excidit : has ergo quatuor caritatis uirtutes caritati uestre conuenit imitari, ut sanctorum  Patrum uestigia, qui eisdem profecerunt, sequentes eorum quoque collegio possitis sociari  . uos itaque primitus decet intueri quemadmodum uelut quatuor cardines orbis, ipsa caritas totum continens possederit mundum, predicantibus ueritatem Christi euangelistis. Quorumdam igitur, si placet, exempla sanctorum requiramus, eorum scilicet qui his sancte caritatis uirtutibus possessi sunt, ut eis ita singulis singulas tribuamus, quod omnes in omnibus esse noscamus. Omnis utique, qui pie tolerat, credit, et aliquid sperat qui recte credit. Sustinet igitur qui sperat, ne ab spe cadat. Sed iam quinam sunt isti uideamus, et ad utilitatem uestram eorum personas atque exempla ad medium deducamus. uirtus caritatis que omnia tolerat in  sancto Ne emicuit, dum, iubente pariter et iuuante Domino, labores sustinuit ac diluuii pericula euasit. Que omnia in sancto Abraham credit, que omnia in ceteris patribus, patriarchis uidelicet et prophetis sperat, ex quorum progenie secundum carnem Christus descendit. Charitas etiam omnia sustinet in ipso capite Domino nostro Iesu Christo, qui est uera caritas et nunquam excidit ab illo. Nec ceteros sanctos, dilectissimi, ab his uirtutibus uestra caritas deputet alienos, quos pro breuitate temporis et sermone susceptos, ita cognoscite esse pretermissos ut tamen noueritis Christum esse in omnibus, et omnes in Christo fundatos. Sed iam uideamus quemadmodum sanctus Ne possederit, uel possessus sit uirtute caritatis, que omnia  tolerat in Christo et in suis sanctis. Predicit ei Deus, quod iniquitate hominum crescente, diluuio perderet eos de superficie terre. Statim admonitus ad lignum confugit et camporum relinquens amenorum faciem sese angustiis arce recludit. Tolerat deinde sanctus uir celi fremitum, aquarum sonitum, nimborum impetum. Et post hec omnia qui solebat gaudere consortio hominum, socius quodammodo efficitur serpentium ac ferarum. Nec uir iste, quod cum eo sunt fere in arca, expauescit: imo ibi suum feritas ordinem agnoscit, quo se humanitas cognouit, et iubenti homini fere obediunt, quia hominem superiori domino obedisse cognoscunt.

 Ostensum est in Ne quid Adam perdiderit preceptum contemnendo Dei, et demonstratum est posse homines bestiis etiam dominari, si subdantur obedientia Conditori. Unde ait beatus Isidorus doctor eximius, ac noster patronus  : Cum creaturarum stimulis, et elementorum aduersitatibus homo uerberatur, peccati hoc exigit pena, ut homo superbiens Deo ab his que infra ipsum sunt patiatur aduersa. Unde et in Sapientia legitur: »Pugnabit pro Deo orbis terrarum contra insensatos .« Merito ergo peccatorum hoc actum est, ut naturaliter prospera mutentur homini in aduersa: hinc etiam Salomon ait: »Creatura exardescit in tormentum  aduersus iniustos, et lenior est ad benefaciendum his qui in Deo confidunt .« Non ergo erit caro subiecta anime, nec uitia rationi, si animus non fuerit subditus Conditori. Tunc autem recte subiiciuntur nobis omnia, que sub nos sunt, si nos subiicimur ei a quo nobis illa subiecta sunt. Nam et que subiecta esse uidentur ei, qui Deo subiectus non est, ille potius subiicitur eis qui suam amore earum uoluntatem subiugat, que sibi subiecta existimat. Recte igitur animalia subiiciebantur huic beatissimo uiro, quia ipse mente et corpore subditus fuit omnipotenti Deo.

Exspectat igitur sanctus Ne finem diluuii, et tolerat dura, nec antequam finiatur ferarum causa, relinquitur arca. Tolerat bonus mala, et donec in fine etiam corpore separentur, perseuerat in magna  cordis constantia. Si qua igitur es anima, que caritatis uirtutem, que omnia tolerat, possidere uis, relinque mundum, confuge ad lignum crucis; non metuas procellas, et turbines diluuii huius, quia non mergeris, si ligno portatus fueris. Nouit enim gubernare qui dignatus est omnia ex nichilo creare. Tantum caritatis uirtus, que omnia tolerat, adsit, et nulla te res ab arce soliditate euellere poterit. Permane bonus, et tolera malos: melius est enim ut intus positus propter bonos toleres malos, quam foras exiens, et parcens et bonos relinquas, et malos. Si ergo sunt tecum fere, id est si tecum sunt in Ecclesia praua docentes, falsa sentientes, heretici, schismatici aut etiam ipsi mali  Catholici more ferarum animas deuorare querentium, tolerentur usque ad finem seculi, tanquam finem diluuii. Rugiant, licet dentibus fremant, atque ipsam arcam toto conamine confringere querant, non expauescas; quia, finito diluuio, illos rapiet inanis ac spinosa silua, te autem fertilis et amena suscipiet terra. Post finem seculi impii rapientur ad tenebras exteriores, ubi est fletus et stridor dentium , pios uero suscipiet terra uiuentium. Nam et ipse sanctus post finem diluuii ac laboris obtulit Deo sacrificium in odorem suauitatis, sed de animalibus mundis, non de immundis . Simul enim munda et immunda animalia natare in arca potuerunt, sed immunda, id est mali ad Dei sacrificium non peruenerunt.

 Dignum est ergo, dilectissimi, ut dum fortium uirorum facta narramus, pusillanimitatem et debilitatem nostram ad memoriam reducamus, ipsoque itinere gradientes, quo eos iam profecisse nouimus, omni illos instantia sequamur; ne ab inceptis desistamus, quousque, Christo iuuante, ad eorum societatem peruenire ualeamus. Patriarcha princeps patrum interpretatur. Archos enim Grece princeps dicitur Latine. Iste igitur patriarcha beatissimus, princeps uidelicet patrum, post Adam secundus; obediens in preceptis, patiens in aduersis, perseuerans exstitit in operibus bonis: his quippe tribus  uirtutibus Deo placuit. Aduersa fortiter tolerauit, ceptum opus consummauit, obedientia Deo exstitit gratus, patientia periculosos superauit casus, perseuerantia iniunctum sibi a Deo perfecit opus. Obediendo, Deum habere meruit propitium; patienter tolerando, diluuii euasit periculum; perseuerando, omne denuo reparauit genus humanum. Quid, fratres karissimi, dicemus, quando hic patriarcha sanctissimus in die districti examinis apparuerit gloriosus, atque in choro patriarcharum sublimatus; celestibus premiis ditatus; corona, ut ita dicam, ex auro gemmisque pretiosis perlucida ornatus, stola immortalitatis indutus, angelico uultu, et decore prefulgidus? Quid in die illa sumus dicturi, qui ad bene operandum, nec sanctorum  prouocamur exemplis, nec sollicitamur promissionibus, nec terremur minis? Quid de nobis erit peccatoribus, qui in Dei seruitio pigri et solliciti in terrenis actibus, in spiritualibus officiis tepidi, atque inertia congelati, et in explendis carnis desideriis studiosi sumus? Quid ergo? Nunquid in infimis et terrenis delectationibus omne uite nostre tempus expendere debemus? Aut qui hactenus potius nostre, quam Dei uoluntati obediuimus, de torporis, et negligentie sommo, dum dies est, consurgere non debemus? Aut ideo nobis legenda sanctorum proponuntur exempla, ut solo in eis delectemur auditu, et non potius ut eorum tota mente sequamur uestigia? Absit! Tanto igitur studiosius, dum tempus est ad bene operandum debemus consurgere,  quanto nunc usque reminiscimur in Dei seruitio negligentiores fuisse. Sic ait beatissimus Iacobus  : Non auditores legis iusti sunt apud Deum, sed factores legis iustificabuntur. Huius igitur Ne patris nostri perscrutemur facta subtilius, et ex eo bene uiuendi exempla sumamus. Tribus itaque, sicut iam supra dictum est, uirtutibus, scilicet obedientia, patientia, perseuerantia specialiter emicuit, quibus Deo placuit, aduersa superauit, bonum opus consummauit. Has ergo, dilectissimi, uirtutes si habetis, moribus ostendite dignis; si autem eas minime habetis, petite a Deo, qui dat, et non improperat, et dabuntur uobis . Primo igitur loco uestris absque simulatione prepositis obedite  , et plus eorum quam uestram in bonis uoluntatem implere curate. Hanc specialiter Deo et abbati uouistis, quando primum ad ordinem uenistis, sine qua Deo minime placere potestis. Si ergo cupitis Deo placere, et ab eo eterne uite premia percipere, prepositis uestris obedite, eisque in omnibus reuerentiam exhibete; ipsi enim quasi rationem pro animabus uestris reddituri peruigilant, et ut secum uos ad eterna gaudia perducant, indesinenter laborant. Sicut benignissimo patri in cibo, potu et uestimentis cura est de propriis filiis, ita illi uobis prouident tam in spiritualibus officiis, quam in temporalibus negotiis, ut sine indigentia, si fieri  possit, corporee necessitatis, et subactis temporalis uite scandalis, Deo seruire possitis. Ita denuo illos diuina gratia ad uestre salutis profectum sollicitat, ut sicut aquila pullos suos custodit super eos uolitans, ne aliquid eis noceat, eosque ad uolandum prouocat, ita illorum cura super uos uigilat, ne aliquis uestrum a uia ueritatis peccando discedat, ne uos antiquus hostis aliqua fraude decipiat, et secum, quod absit! ad interitum perducat. uos etiam prelati, ut ita dicam, ad uolandum prouocant, dum uobis dulcissimis admonitionibus ad ima deserenda, sublimia appetenda, terrena despicienda, celestia desideranda sollicitant.

Iterum, dilectissimi fratres, si ad beati Ne cupitis societatem pertingere, illius admirabilis patientie, qua cum serpentibus et seuissimis bestiis potuit habitare, imitatores estote. Ipse rugientium  sustinuit fremitus leonum, uos patienter murmurationes sustinete insipientium fratrum. Illum rugitus ferarum, et sibilus serpentium non perturbabant; uos detractiones et susurrationes sociorum ab statu uere patientie non deiiciant. uos non uincat malitia hominum, quia nec illum uicit rabies ferarum, nec ferocitas indomitorum exterruit animalium.  Si igitur ex toto huius sancti uiri uestigia imitari cupitis, paratiores ad sustinendas, quam ad inferendas iniurias esse debetis. Tranquillo animo proximorum mala, simul et presentis uite aduersa superate, prospera abiicite, mala pro malis rependere nolite. Amicos in Deo diligite, inimicos propter Deum patienter tolerate. Preterea, karissimi, perseuerantia in bonis operibus est uobis necessaria, alioquin ut fumus casso labore omnia deficient studia atque opera uestra, unde dicitur: Qui perseuerauerit usque in finem, hic saluus erit . Tunc enim nostra opera Deo placent, quando bonum, quod inchoamus perseueranti fine complemus. De his qui bona operantur sine perseuerantia dicit Scriptura: ue his qui sustinentiam perdiderunt!  id est qui bonum opus non consummauerunt. Bonum ergo opus, dilectissimi,  quod cepistis, ante mortis diem ne deseratis, ut cum beato Ne consortes mereamini esse eterne beatitudinis, et contemplari unum et uerum Deum in tribus personis, quod ipse prestare dignetur, qui in Trinitate perfecta uiuit et regnat Deus per omnia secula seculorum. Amen.



SERMO NONUS. IN QUINQUAGESIMA.


  Abraham pater gentium, Thare filius, de stirpe Sem, natione Chaldeus, fide sancte Trinitatis primus, exsul spontaneus, obediens in preceptis, in promissionibus credulus, in patria pauper, locuples peregrinus, in preliis uictoriosus, in uictoria exstitit largus. Preterea quinque reges superauit, spoliis exuit, captiuumque parentem reduxit. uir iste tante sapientie et sanctitatis fuisse perhibetur, ut etiam amicus Dei uocari mereretur. Iste etiam uir sanctus Christum significauit in suis operibus. Adhuc ergo hic beatissimus uir in terra Chaldeorum habitabat, cum Deus uisitauit eum, dicens: Egredere de terra tua, et de cognatione tua, et de domo patris tui, et uade in terram, quam monstrauero tibi .  Quis autem alius Abraham  exiit de terra sua, et de cognatione sua, ut apud extraneos locupletaretur, et esset in gentem magnam, nisi Christus, qui, relicta terra et cognatione Iudeorum, prepollet nunc, ut uidemus in populis gentium? Sed et nos ad Christi exemplum de terra nostra exire debemus, id est de huius mundi facultatibus, et terrenis opibus nobis est etiam exeundum de cognatione, id est de conuersatione mala, et moribus iniquis, uitiisque prioribus, que nobis a nostra natiuitate coherentia uelut  affinitate quadam, et consanguinitate sunt coniuncta. Siue de domo patris nostri debemus egredi, id est ut omni memorie renuntiantes mundi, possimus in populo Dei dilatari, et in celestis repromissionis terram, cum tempus aduenerit, introduci. Due autem promissiones Abrahe dantur, una uidelicet per quam terram Chanaan possessurum semen eius, promittitur, dum ei a Domino dicitur: uade in terram quam monstrauero tibi, faciamque te in gentem magnam ibi. Alia uero promissio longe est prestantior ab hac prima promissione, quia non de carnali, sed de spirituali dicitur semine, per quam pater est, non unius gentis Isrelitice, sed omnium gentium, que uestigium eius sequuntur fidele: quod promitti cepit his uerbis, Deo dicente:  Et benedicentur in te omnes gentes terre:

Egressus ergo Abraham de terra Chaldeorum uenit in Sichem iuxta Domini preceptum: inde famis inopia pulsus, in Aegyptum descendit, ubi uxorem suam sororem esse sine mendacio dixit, quia illam de stirpe sua duxit.  De Aegypto iterum quo ierat ueniens a Loth filio fratris sui, salua caritate, discessit, discordiam uitans. Deinde a quinque regibus, qui Sodomis irruerant, captum Loth liberauit habens secum in prelio trecentos  decem et octo uernulas, quibus eos expugnauit. Et quid hec uictoria Abrahe de quinque regibus indicat, quos Dei iuuamine ille pater fidei superat, nisi quod fides nostra sic confirmata sit in spiritu principali, ut totidem nostri corporis sensus uerbo Dei subiiciat? Nam, sicut ille de proximo in regibus uictor exstitit, ita fides pro anima uictrix de exteriori homine triumphauit. Quod uero ille non multitudine populorum, nec uirtute legionum, sed tantum trecentis decem et octo comitibus aduersarios principes debellauit, Deo sibi prestante auxilium, imaginabatur, quod nos passio Christi liberatura erat a dominatu quinque carnalium sensuum, qui nos antea uariis uitiis captiuantes ad animarum nostrarum exsuperauerunt interitum.

 Abrahe igitur a cede hostium reuertenti, occurrit ei mox Melchisedech rex Salem sacerdos Dei progenitus parente inenarrabili, benedixitque Abraham, offerens Deo panem et uinum in sacrificium. Hunc esse aiunt Hebrei Sem progenitum Ne, triauum Abrahe. Ipse est enim pater patrum, prophetarum scilicet origo et apostolorum; ipse est qui paterne pietatis benedictione dominus fratris esse promeruit, quique uersis incedens uestigiis, patris genitalia texit, nec ebrium ut procax et reprobus filius derisit, sed uerecundus uelauit. Unde mox accidit in lege apud Iudeos, ut filii parentes nunquam uiderint nudos. Iste in typo ueri sacrificii de frugibus terre prior panem et uinum Deo hostiam  obtulit, quia sacerdotium et regnum iure primogenitis debebatur, antequam Aaron sacerdotio fungeretur: hic etiam prior omnium post diluuium urbem Salem condidit, in qua et regnauit, que postea Iebus siue Solyma, est dicta, et nunc deriuato uocabulo uocitatur Hierosolyma. uixit autem sexcentos annos, ac perdurauit usque ad septuagesimum etatis annum Isaac, mortuusque est et sepultus in ciuitate sua Hierusalem. uocatur etiam rex iste rex iustitie; sed ideo rex dicitur, quia Salem imperauit; iustus uero, quia discernens sacramenta legis et Euangelii non pecudum uictimas mactauit, sed oblationem panis et calicis in sacrificium Deo obtulit  . Hunc Melchisedech apostolus Paulus commemorans sine patre, sine matre figuraliter  dicit Christum significasse . Ipse est enim solus de patre, sine matre genitus per diuinitatem; ipse de matre sine patre per humanitatem; ipse quoque est sacerdos eternus, cui per Psalmistam dicit Deus: Tu es sacerdos in eternum secundum ordinem Melchisedech . Utique propter sacramentum mysterii, quod Christianis celebrare precipit in memoriam sui, ut non secundum Aaron pecudum uictimas, sed oblationem panis et uini, id est sacramentum corporis et sanguinis Christi, in sacrificio offeramus per ipsum Deo Patri. Quod uero patriarcha magnus decimas omnis substantie Melchisedech sacerdoti post benedictionem  obtulit, sciens spiritualiter melius sacerdotium futurum in populo gentium, quam leuiticum, quod de ipso erat nasciturum, futurumque, ut benediceret sacerdotium Ecclesie, habentis preputium in Abraham circumcisione, Synagoge sacerdotium. Qui enim benedicit maior est, quam qui benedicitur. Unde et sacerdotes ex semine Abrahe nati fratres, quos benedicebant, id est populum uel quibus illi decimas secundum legis mandatum dabant, uere ut maioribus et eminentioribus suis obediebant. Nomen autem ipsum, scilicet Melchisedech rex pacis et iustitie interpretatur, quod bene ad Christum refertur. Ipse est enim rex pacis, quia per ipsum reconciliamur Deo, et concordiam habemus cum angelis: uere ipse est rex iustitie, quia ideo  uenit, ut discernat sanctos ab impiis nunc, et in nouissimo die. Idem quoque unus et sacerdos, et rex; quia in redemptionem omnium seipsum Deo Patri hostiam obtulit, et uerus rex in presenti seculo populum suum regit, et in futuro iudicabit.

 Post hanc uictoriam factum est uerbum Domini ad Abraham in uisu, dum de posteritate sollicitus esset, et sibi nasci filium non uideret. Et quamuis semini suo factam promissionem teneret, statim fit illi promissi seminis eius duplex figura, id est in similitudinem arene maris, uel in similitudinem stellarum celi futura. Eduxit ergo Deus Abraham foras ostendens illi stellas celi, dicens: Sic faciam semen tuum , id est Christianam gentem cuius tu pater in fide subsistis. Sic faciam  coruscare lumine resurrectionis.

Deinde demonstrauit ei arenam maris, et dixit ei: Sic erit in multitudine semen tuum. Hoc est, erit quidem copiosa gens Iudeorum, sed sterilis et infecunda sicut maris arena. Post hec cum repromitteret ei Deus, quod esset possessor repromissionis futurus, signum fuit huiusmodi in his animalibus: Sume, inquit, mihi uaccam triennem, et capram trimam, et arietem annorum trium, turturem quoque et columbam. Tollens igitur Abraham uniuersa hec per medium ea diuisit, et utrasque partes contra se altrinsecus posuit; aues autem non diuisit. Descenderuntque uolucres super cadauera, et abigebat eas Abraham. Cumque sol occumberet, pauor irruit  super Abraham, et horror magnus et tenebrosus inuasit eum, apparuitque clibanus fumigans, et ignis transiens inter media illa, que diuisa erant. Dictumque est ei: Cognoscendo scies quia peregrinum erit semen tuum in terra non sua, et affligent eum ac seruituti subiicient quadringentis annis , etc. Iste est itaque modus promissi seminis Abrahe, et ista est figura atque allegoria supradicte historie. Per uaccam enim significata est plebs Isrelitica sub iugo legis posita; per capram eadem peccatrix futura; per arietem eadem regnatura, que animalia ideo dicuntur trina, quia particulis temporum ab Adam usque ad Ne, et a Ne usque ad Abraham,  et a tempore Abrahe usque ad Dauid, tanquam trinam etatem gerens ille populus adoleuit. Per turturem uero et columbam spirituales in eo figurati sunt populi, et indiuidui promissionis filii atque futuri heredes regni, quorum ideo et temporales tacentur anni, quia eterna meditantes temporalia sunt desideria transgressi. Sed quid est, quod tria illa animalia aduersum se inuicem partibus constitutis diuiduntur? nisi quod carnales et in populo, et nunc inter se diuiduntur: porro aues idcirco non diuiduntur, quia spirituales uiri indiuisi sunt. Schismata non cogitant, nec ab hereticis seducuntur; sed pax est in ipsis, siue a turbis se remoueant, ut turtur, siue inter illas sicut columba conuersentur. Utraque tamen auis habet innocentiam  et simplicitatem, et designat sanctam Dei seruorum conuersationem. uolucres autem descendentes super cadauera, que diuisa erant, spiritus immundos significant, qui pastum quemdam suum de carnalium diuisione amant, dum eos per culpam discordie condemnari desiderant. Nam sicut Dei Filius pascitur profectibus iustorum, ita diabolus insatiabiliter atque ardenter desiderat condemnationem fidelium. Quod autem Abraham descendentes abigebat aues, significat multos carnales seculari uite deditos merito sanctorum in fine mundi ab angustiis liberandos. Quod autem circa solis occasum in Abraham pauor irruit, et horror magnus et tenebrosus eum inuasit, significat circa huius seculi finem magnam ab Antichristo perturbationem in  sanctis futuram, de qua Dominus in Euangelio dicit: Tunc erit tribulatio magna, qualis ab initio non fuit . Quod uero adiungitur: Cum occubuisset sol, facta est caligo tenebrosa, et apparuit clibanus fumigans, et lampas transiens inter media, que fuerant diuisa significat diem iudicii futurum, quando per ignem segregabuntur populi sanctorum, et iniquorum. Quod uero dictum est ad Abraham: Sciendo scies, quia peregrinum erit semen tuum in terra non sua, et in seruitutem eos redigent, atque affligent quadringentis annis, hoc de populo Isrel, qui erat in Aegypto seruiturus, predictum fuisse, aptissime reuelatum est legentibus nobis, non tamen ita intelligendum, quod filii Isrel sub Aegyptiis  quadringentis seruierint annis, sed quoniam iste numerus in eadem afflictione est completus qui computatur ab illo tempore, quo ista Abrahe promisit Deus.

 Iam tunc propter peregrinationem futuram, ne commisceretur semen eius cum gentibus ceteris, datur ei circumcisio in signum his uerbis: Omne masculinum circumcidatur ex uobis; infans octo dierum circumcidetur in uobis tam uernaculus, quam emptitius. Masculus autem cuius caro preputii circumcisa non fuerit, delebitur anima illa de populo suo, quia pactum meum irritum fecit. Sed et Sara non appellabitur Sarai, sed Sura: et dabo tibi ex  ea filium, et benedicam illum, et erit in nationes, et orientur ex eo reges gentium . Hic iam declaratur promissio de uocatione gentium, in Isaac uidelicet promissionis filium, scilicet gratia, non natura, quia de sene patre et sterili matre nasciturum narrat historia; et quia non per generationem, que est in Ismele, sed per Isaac generationem erat futura, ibidem a Deo circumcisio est imperata, quando in typum Ecclesie filius promittitur nasciturus de Sara; non quando Ismel, qui typum tenuit Iudeorum in natiuitate et actione sua. Sed quid aliud significat circumcisio, nisi renouatam naturam per baptismum post ueteris hominis spoliationem in Christo? Et quis est octauus dies nisi Christus, qui hebdomada completa,  hoc est post Sabbatum resurrexit iam in eternum uicturus? Quod uero non solum filios, sed et seruos, uernaculos, emptitios, circumcidi precipit, ad omnes redemptionis gratiam pertinere ostendit, ibi parentum immutantur nomina, et nouitate resonant omnia: nam quod ante Abram uocabatur pater excelsus interpretatur, Abraham uero pater gentium intelligitur, quo nomine prenuntiabatur, quod multe gentes fidei eius uestigia sequerentur. Illud autem quid sit, quod dictum est: Masculus qui non circumciditur die octauo, anima illa quia pactum meum irritum fecit, peribit de populo suo. Cur autem perit anima paruuli incircumcisi, dum ipsa pactum Dei irritum non fecit, sed qui eum circumcidere neglexerunt, nisi ut significaret quod  paruuli non secundum opus, sed secundum originem in primo homine pactum Dei dissoluerunt, in quo omnes peccauerunt? Nascuntur infantes, non proprie sed originaliter peccatores, quem nisi regeneratio liberauerit, anima eius de populo suo, id est de cetu sanctorum peribit, quia pactum Dei irritum fecit, quando in Adam originaliter etiam ipse peccauit.

 Sed iam hinc aliquando transeamus, ut de uirtute caritatis, qua beatissimus Abraham Deo placere meruit, aliquid dicamus. Ille ergo pater gentium Abraham, Deoque amabilis suo nos doceat exemplo, possidere uirtutem caritatis, que omnia credit et sperat  in omnibus sanctis. Hic  ad Domini uocationem unam non est cunctatus relinquere patriam, sedem, domum ac familiam; omnia relinquuntur, ut Domino precipienti pareatur. Exi, inquit ei Deus, de terra tua, et de cognatione tua, et de domo patris tui, et ueni in terram, quam monstrauero tibi. Nec apud se iste sanctus cogitauit, aut dixit, quo eam, cui me committam, in quam terram uadam? sed statim ut audit, surgit, currit, festinat, accelerat; terram repromissionis non uidet, sed credendo eam firmiter retinet. Recto itinere ambulat nec aberrantibus uestigiis, alibi quam debuit declinauit; quia qui eum ad ignotam terram mittebat, illi ducatum prebebat; nec eum  ipse fefellit; redditur merces credenti, ad terram peruenit sibi commissam iuxta imperium Domini. Dilatatur, multiplicatur; ex paupere diues, ex ignobili potens efficitur. Omnibus bonis amplificatur, et in illo quod Dominus in Euangelio promisit suis discipulis, impletur. Ubi inter cetera sic loquitur: Si quis dimiserit domum, aut agros, aut parentes propter nomen meum, centuplum accipiet et uitam eternam possidebit . Adhuc etiam merces fidei cumulatur, et seni filius promittitur. Adest uirtus caritatis, que omnia credit, audit, exsultat et amplius diligit. Suscipit filium ex coniuge sterili, quam sterilitas etasque iam fecerat destitutam spe pariendi, atque in illo benedictionem omnium gentium promissam firmissime tenet sine scrupulo animi,  sed adhuc eum caritas probat, probatumque commendat, quoniam nichil Deo prefert, sicut posteritas monstrat. uocat eum de celo, dicens: Abraham, Abraham. Et ille tanquam seruus obediens, Deumque super omnia diligens, statim respondit, dicens: Ecce adsum. Et Dominus ad eum: Tolle filium tuum, quem diligis Isaac, et uade in terram uisionis atque offeres eum ibi holocaustum super unum montium, quem dixero tibi . Sed in quo loco perrexit Abraham, ut immolaret filium suum, et in quo monte iuxta Domini preceptum? In monte uidelicet Orie, in uirgulta Sabeth, que interpretatur uepres, uel spinetum, habens inflexas uirgas in se. Hunc igitur montem ascendit Abraham, ut immolaret filium, Domino iubente.  Sed ne hac iussione quidem fidelis seruus turbatur, aut frangitur; adest enim ei uirtus caritatis, que omnia credit et pro Deo libenter aduersa sustinet, et prospera despicit. Illico domum pergit, asinum sternit, ligna concidit, gladium et ignem sumit, puerum simul adducit, et ad locum pergit. Tunc Isaac intentus factus, et simul pergens, patrem interrogat, dicens: Pater mi? et ille: Quid est fili? et filius: Ecce, ait, ignis et ligna, ubi et holocausti uictima? at ille respondit: Deus prouidebit sibi uictimam holocausti, fili mi. Magnum hic sacramentum uideo, dum sic pater respondit filio. Aliud Abraham corde gestabat, et aliud filio promittebat; sed neque filium fallebant que pater promittebat;  neque aliqua infirmitas cor eius a proposito immutabat. Quid plura? pergit itaque et locum de longe uidens, moxque ibi pueros statuens, talia eis uerba profert dicens: Sedete hic cum asino; ego et puer illuc usque properantes postquam adorauerimus, reuertemur ad uos. O sancte Abraham! quid est, quod pueris tuis dixisti cum ex Dei precepto aliud de puero agere decreuisti? Nunquid aut te his uerbis, aut tuos fallis? nequaquam. Sed que prophetice uel dico, uel gero, uirtute caritatis in me, que omnia credit, facit et dicit, operari uideo. Audio enim eam sine strepitu uocis intus ad cor  loquentem, mihique huiusmodi dicentem: tu quidem licet indubitanter credens resurrecturum, pleno ac perfecto uoto puerum ducas immolandum; tamen filius tuus in isto sacrificio non crematur, quia resurrectio Dei Filio reseruatur. Merito huius sancti uiri fidem Iacobus apostolus commemorat ad nostram eruditionem. Credit, inquit, Abraham Deo, et reputatum est illi ad iustitiam et amicus Dei appellatus est . Ut nouimus, coniunctio animorum facit amicos, et diuisio inimicos. Unde quidam sapiens huius mundi in quadam scriptura dixisse, legi  , idem uelle, atque idem nolle, ea demum firma amicitia est  . Itaque, ut supra diximus, coniunctio animorum facit amicos, et diuisio inimicos. uultis nosse quemadmodum coniunxerit  Deo animum suum, iste sanctus, ut eius fieret, et appellaretur amicus? Sicut enim Deus Pater unico Filio suo non pepercit, sed pro nobis omnibus tradidit illum , ita et iste unico filio non pepercit, sed iubente ut immolaretur ei qui dederat, toto corde obtulit eum. Sed que sequuntur audiamus.

Delectat enim nos, Domino Deo nostro adiuuante, huius historie plenam uobis notionem reddere. Postquam relictis pueris ad locum sacrificii pater cum filio uenit, aram construit, struem componit, manus filio ligat, eum in ara supra  ligna imponit, humana paterne pietatis iudicia deponit, diram sacerdotis constantiam induit, gladium, ut filium  perimat, educit. Quid in hoc, fratres, animaduertitis, quid uidetis aut intelligitis? fateor nichil hic sentimus humanum, quia totum cognoscimus diuinum. Sed et ille filius, qui paulo ante ouem requisiuit, sub ingenti silentio talia in se fieri sentit, et ita patienter omnia tolerat, nec in alio patri contradicit, tanquam agnus iam ille esset, qui sicut ouis ad immolandum pro nobis duci uoluit, et tanquam agnus coram tondente se sine uoce, sic os suum non aperuit . O sancte Isaac! quem diuina pater iussione imposuit super struem lignorum, indica nobis tam grande silentii tui secretum. Paulo ante nichil in te fieri sentiebas, et a patre arietem requirebas; nunc autem manibus ligaris, in aram imponeris, ligno quodammodo suspenderis,  et modo tacens te sub silentii quiete abscondis. Taceo, inquit: dic quare? obsecro, ut causam tui silentii nobis aperias. uultis, ait, nosse quare taceo, nec aliquas aduersus Deum, uel Patrem meum uoces querele plorando emitto? quia uidelicet figuram illius gero, qui pro totius mundi salute animam suam ponit uoluntate, non necessitate. In hoc tam grandi mystico fidei sacramento et Abraham sanctus apparuit probatus, et filius in presenti est liberatus, in quo etiam Christus est prefiguratus. Si qua igitur est anima, que cupis fidei patris nostri Abrahe sequi uestigia, exi de terra,  et de cognatione tua, et relinque populum tuum, et domum patris tui, id est firmiter diabolo, pompis eius, et angelis renuntia, et sequere uiam rectam, que te ad optimam perducat terram, in qua ditescas, et emineas, et efficiaris socius Abrahe, hoc est in celesti patria: sed cum ista omnia feceris, si uirtus caritatis est in te, que omnia credit, adhuc te tentabit, et probatum coronabit. Expetit a te Deus holocaustum, purum uidelicet et immaculatum unici dilecti tui sacrificium. Quid a te expetit? Quod Abraham scilicet dictum est: Ad Abraham dixit Deus: Da mihi unicum dilectum tuum; tibi dicit Sapientia: Fili, da mihi cor tuum . Ipse est dilectus unicus, noster uidelicet animus. Quid metuis offerre cor tuum? Offer sacrificium  Domino Deo tuo contritionem uidelicet cordis, et dic cum Propheta: Holocaustis non delectaberis, sacrificium Deo spiritus contribulatus, cor contritum et humiliatum, Deus, non despicies . Tali sacrificio oblato, Deoque accepto, nichil timebis, et quod obtuleris non peribit; sed integrum habebit.

Interea, fratres karissimi, dignum est ut  de uirtutibus atque laboribus gloriosissimi patris nostri Abrahe aliqua diximus, nos ipsos ad memoriam reducamus, nostras uidelicet negligentias illius perspecta sanctitate et perfectione in nobis reprehendamus. Tunc enim utiliter sanctorum uitam ante mentis oculos reducimus, si ex eorum imitatione  uitia exsecramus, et bene uiuendi exempla sumimus. Nam quanto crebrius legendo perfectorum uitam perspicimus, si eorum exemplis ad bene operandum non sollicitamur, culpabiliores apud districti examen iudicis inueniemur; maioris procul dubio criminis efficimur rei, si bona, que nouimus, negligimus operari. Culpam sibi cumulat, qui bona, que didicit, agere recusat. Nos itaque in communi delectet audire que Deus locutus est patri nostro Abrahe. Egredere, inquit, de terra tua, et de cognatione tua, et de domo patris tui, et ueni in terram quam monstrauero tibi. Quid in hac Domini iussione intelligitis, fratres? nunquid soli Abrahe, ut de terra sua egrederetur, Dominum precepisse putatis, et non potius per eum nobis, ut illius uidelicet exemplo  prouocati, de terra nostra, ut ita dicam, id est de terrenis uitiis, ac desideriis egredientes, et peccatis, siue prauis moribus renuntiantes in populo Dei dilatari, et promissionem celestis premii possimus adipisci? Nobis est etiam et exeundum de cognatione nostra, scilicet de conuersatione mala, et de domo patris nostri, de omni uidelicet affectu, et delectatione carnali, et per iter uirtutum ad terram promissionis perueniendum secundum iussionem Domini. Nolo tamen, uos dilectissimi, ignorare quia nisi per iter uirtutum, ad promissionis terram, hoc est, ad celestem patriam non potestis peruenire. Per iter quippe uitiorum amatores huius mundi  descendunt in infernum; per iter uero uirtutum amici Dei ascendunt in celum. Sicut presentis seculi cupiditas, que omnium malorum est radix , animas in infernum precipitat; ita sine dubio illius contemptus eas ad celos subleuat: et sicut amicitia mundi inimicos Dei homines constituit, sic despectus ipsius amicos facit.

Dum ergo, dilectissimi, potius ad exercenda carnis desideria, quam ad implenda Dei precepta studemus, in terra nostra, id est in Ur Chaldeorum in incendio scilicet uitiorum habitamus. Cum etiam in terrenis actibus solliciti, et in spiritualibus officiis pigri sumus, de cognatione nostra, et de domo patris nostri nondum exiuimus. Itaque, karissimi, sicut iam superius diximus, non solum Abraham,  ut de terra sua egrederetur, uocauit Deus, sed et nos, ut seculo renuntiantes celestis patrie apti esse possimus. Qui enim dixit Abrahe: Egredere de terra tua, et de tua cognatione, ipse nobis dixit: Qui uult post me uenire abneget semetipsum, et tollat crucem suam, et sequatur me . Et qui Abrahe dixit: ueni in terram, quam monstrauero tibi, faciamque te in gentem magnam, ipse nobis procul dubio in commune promittit, dicens: Qui reliquerit patrem et matrem, fratres et sorores propter nomen meum, centuplum accipiet, et uitam eternam possidebit ; et iterum: Qui mihi ministrat, me sequatur, et ubi sum ego, illic et minister meus erit . Quid uobis, fratres, et  Domini uidetur in his promissionibus? Nunquid, dum illi magna, uobis parua promisit Deus? Nequaquam magna procul dubio illi promisit premia, sed et uobis, si illum secuti fueritis in toto corde, non est pollicitus minima. Ex his ergo, karissimi, que illi, ac uobis promisit Deus, si placet aliqua conferamus. Illi promisit Deus terram Chanaan, et semini eius in possessionem, nobis autem celestem habitationem. Illum constituit Deus per fidem patrem multarum gentium; uos spiritualis uite exemplis multos generatis, dum salutaribus eos monitis subleuatis, et educatis ad cognoscendum Deum. Illi dictum est: In semine tuo, hoc est in Christo, benedicentur omnes gentes terre. uos frequenter ipsum Dei Filium gignitis, dum illius notitiam, fidem atque  amorem in cordibus audientium predicando nutritis, admonendo augmentatis celeste regnum, promittendo consolidatis. De quo ait Scriptura: Qui hunc nutriunt, reges et regine erunt . Ipse etiam de seipso ait: Quicunque fecerit uoluntatem Patris mei, qui in celis est, ipse meus frater, soror et mater est . Ille uoci Dei obediendo appellatus est amicus Dei omnipotentis, uobis loquitur idem Deus, et Dei Filius: uos amici mei estis, si feceritis ea, que precipio uobis . Ipse in patria sua fuit pauper, et in terra promissionis diues, uobis autem spiritu pauperibus, seque ipsum diligentibus, diuitias promittit Deus inenarrabiles,  quas uidelicet nec oculus uidit, nec auris audiuit, si eius uoci fueritis obedientes. Cui uoci? uultis audire cui? Qui uult uenire post me, abneget semetipsum, et tollat crucem suam, et sequatur me .

Renuntiate ergo, dilectissimi, secundum Domini preceptum, omnibus que possidetis, omnibus uidelicet carnis desideriis, et presentis mundi delectationibus, diabolo et pompis eius, atque operibus illius, exspoliantes uos ueterem hominem cum actibus suis, et induentes nouum , qui secundum Deum creatus est in iustitia, et sanctitate ueritatis . Sequimini autem, accepta cruce, non tantum uestigia Abrahe, imo quod est multo melius, multoque felicius, Iesu Christi magistri uestri  in quantum potestis. Forte dicitis: Quo itinere, et ubi? per iter scilicet benedictionis, et uirtutis, de quo Propheta loquitur in psalmis. Benedictiones, inquit, dabit legislator, ibunt de uirtute in uirtutem, et uidebitur Deus deorum in Sion . Congrue, siquidem per iter uirtutum peruenire posse dixit ad celum, quia per iter uitiorum impii descendunt in infernum. Recte ad uidendum Deum deorum in Sion dixit ascendere, quia nonnisi mundi oculi sanctorum in sua eum essentia poterunt uidere.

Notandum sane, quia hic patriarcha fidelissimus nunquam ab aliquo propheta admonitus, nunquam ei predicator aliquis fuerat missus, et tamen ad  unam Domini iussionem, relicta terra, cognatione, paterna domo, cunctisque affinibus ad implendum uerbum exstitit promptus. Quid nos ad hec dicturi sumus, karissimi, qui patriarcharum exemplis premoniti, prophetarum uaticiniis eruditi, apostolorum preconiis instructi, euangelistarum scriptis edocti, quodque est nobilius atque felicius, etiam  ipsius Domini predicationibus, ab infantia uelut celesti pinguedine refecti, atque educati, et tamen ad ipsius obediendum uoci sumus pigri? Tempus est ergo, dilectissimi, ut de somno pigritie atque inertie surgamus, tarditatem ab animo expellamus, moras ad bene operandum innectere desistamus, et ad terram promissionis, id est ad celestem patriam, quo Dominus nos precessit, et uocat, leti et accincti per uirtutum iter properemus. Sciendum tamen est, quia hec uia non ambulatur corporis gressibus, sed bonis moribus; nec a patria recedendo, sed in ea bene uiuendo; nec per uiam eundum est amplam, sed per asperam et nimis arctam; non uitia, sed uirtutes diligendo; non carnalia, sed spiritualia sectando; non uisibilia, sed  inuisibilia appetendo; non odium, non iracundiam, nec discordiam in animo reseruando, sed caritatem perfectam cum amicis et inimicis custodiendo, auaritiam exsecrando, larga manu eleemosynas tribuendo, a mente superbiam atque elationem radicitus euellendo, profundam inibi humilitatem plantando, luxuriam cum omni immunditia detestando, munditiam mentis et corporis totis uiribus amplectendo, omnia que sub celo sunt uilipendendo, ad ea que super celos sunt summo desiderio anhelando. Ad ultimum uero in summo bono, hoc est in omnipotenti Deo oculum mentis defigendo. Hec est, karissimi, uia regia et recta; dum lucem habetis, ambulate in ea , neque  ad dexteram, neque ad sinistram declinetis ab ea , quia sine offensione uos perducet ad terram promissionis, id est ad celestis uite gaudia, ipso prestante, qui in Trinitate perfecta uiuit, et regnat Deus per omnia secula seculorum. Amen.



SERMO DECIMUS. IN CAPITE IEIUNII.


 Omnipotens Deus, fratres karissimi, nos per abrupta uitiorum ire cernens, et a se male uiuendo elongari conspiciens, magis conuersionem quam peccatorum mortem diligens, ut penitendo ad ipsum conuertamur, per Ielem prophetam misericorditer nos admonet, dicens: Conuertimini ad me in toto corde uestro in ieiunio, et fletu, et planctu , etc. Non ergo differamus, dilectissimi, conuerti ad Deum, quia paratus est, ut nobis misericorditer peccata dimittat. Qui nos benigne, ut ad se conuertamur inuitat; uult prestare indulgentiam, qui uocat ad penitentiam quasi misericordiosissimus Dominus, ut ad se conuertamur, precipit; quasi piissimus pater nobis ad se conuersis  peccata dimittit. Si enim nobis parcere noluisset, nunquam nos ad penitentiam inuitaret; conuertimini ad me, inquit, in toto corde uestro. Non ait: Conuertimini ad me ex parte, sed in toto corde, id est in toto intellectu, in tota memoria, in tota uoluntate, et in tota dilectione. Unde conuertemur, et ad quem? De seruitute scilicet diaboli ad Deum, de dominio crudelissimi hostis ad dulcissimum Dominum, de imperio inimici ad patrem piissimum, de manu callidissimi raptoris ad liberatorem misericordiosissimum, de malo ad summum bonum, de hoc seculo nequam ad paradisum, de terris ad celum, de conuersatione peruersorum hominum ad societatem angelorum, de carcere ad palatium,  de theatro ad regnum, de imis ad sublimia, de uitiis ad uirtutes, de iniquitate ad iustitiam, de miseria ad felicitatem, de labore ad requiem, de tristitia ad gaudium, de morte perpetua ad eternam uitam. Et quomodo conuertemur ad Deum? in ieiunio uidelicet, fletu, et planctu, et scissione cordis. Qualiter nos oporteat ad Deum conuerti, et uitiorum tenebras abiicere, atque in die uirtutum coram eo honeste ambulare, Paulus apostolus, alibi docens, ait: Nox precessit erroris scilicet, dies, id est lumen euangelice predicationis Christi, appropinquauit. Abiiciamus ergo opera tenebrarum, peccata uidelicet, et carnis uitia, que animam ad eternas perducunt tenebras, et induamur arma lucis , de quibus ait: Per arma iustitie a dextris, et  a sinistris , ut in die, hoc est in Christo, uel in doctrina Christi, honeste ambulemus, non in comessationibus et ebrietatibus, non in cubilibus et impudicitiis, non in contentione et emulatione, sed induimini , id est imitamini nouum hominem Dominum nostrum Iesum Christum, noua eius precepta opere perficientes. Quod ergo ait Dominus, ut conuertamur ad eum in ieiunio, et fletu et planctu, hoc est quod nobis predicat Paulus, ut non ambulemus in comessationibus, et ebrietatibus, nec in cubilibus, et impudicitiis, sed honeste et hoc in die, hoc est in preclara Christi doctrina, qui uerus Sol iustitie est, et dies eternitatis. Huic etiam simile est quod princeps apostolorum Petrus fideles admonens, ait: Obsecro uos tanquam aduenas,  et peregrinos abstinere uos a carnalibus desideriis que militant aduersus animam . Recognoscamus ergo, fratres karissimi, et recogitemus quali honore nobis omnipotentis Dei legatio sit accipienda  . Quod si legatio ab aliquo terreno rege, aut indiculus siue sigillum ad nos ueniret, nunquid non mox, aliis curis postpositis, prompta uoluntate, et cum omni deuotione litteras acciperemus, et legentes implere satageremus? Et ecce Rex celorum ac terre, omniumque creaturarum conditor, Redemptor noster et reparator per Ielem prophetam suum dignatus est nobis mittere litteras suas, non ut aliquod sibi necessarium a nobis seruitium querat, sed quod ad salutem nobis eternam  prodesse possit, innotescat. Ipse itaque nobis ostendat, qualiter nos ad se conuerti precipiat.

Conuertimini, inquit, ad me in toto corde uestro, et cetera. Precepta ista, fratres karissimi, utilia sunt ualde, et digna omni acceptione, sine quibus nemo potest pertingere ad patriam claritatis eterne. Hec saluberrima Dei mandata peruenire faciunt exsecutores suos ad eterna gaudia; hec admonitio salutaris indicium est diuine dilectionis, nisi enim nos quamuis malos, ut piissimus Pater diligeret, nequaquam ut ad se conuerteremur, inuitaret. Summa itaque cum deuotione debemus suscipere litteras, quas nobis per prophetam misit; quia qui precepta  medici contemnit, ipse se interficit  . Nimirum qui Dei precepta contemnit, non ad uitam, sed ad perpetuam mortem tendit. Reuera mandatorum Dei contemptus non hominem ad requiem, sed ad eternos pertrahit cruciatus. Legatio igitur Dei omnipotentis non est nobis despicienda sed cum summa dilectione amplectenda, summoque studio opere implenda. Conuertimini, ait, ad me in toto corde uestro. Quasi diceret: Si ad me uultis conuerti, non simulate, sed in toto corde conuertimini. Causa timoris mei simul et amoris diuitias contemnite uite transeuntis. Si ueraciter mundum uultis relinquere et redire ad me, ciborum delicias et uestimentorum mollitiem respuite. Si mihi toto corde adherere uultis, prius agite penitentiam de  perpetratis culpis. Non solum peniteat uos peccata commisisse, sed et bona, que facere debuistis, non fecisse. Corpora uestra ieiuniis macerate, maculas peccatorum lacrymis abluite. Ieiunet caro a cibis, et mens a uitiis. Per ciborum abstinentiam caro debilitatur, sed spiritus roboratur; ieiuniis et uigiliis corpus seruiat, mens uero orationi deuote insistat. Abstinentia et uigiliis homo exterior exerceatur, interior autem in contemplationem sui Creatoris erigatur. Insistat manus operibus misericordie, et mens interius contemplationi diuine. Cilicium interius corporis membra cooperiat, manus eleemosynas pauperibus tribuat. Cinis et luctuosus habitus inuoluat corpus, mens autem compatiatur  miserorum necessitatibus, pungat carnem asperitas sacci, lauet lacryma maculas peccati. Saccus in penitentia squalentia et tabescentia membra tegat, oculus uero lacrymarum riuos emittat.

Iterum propheta subiungens, ait: Conuertimini ad Dominum Deum uestrum, quia benignus et misericors est, prestabilis super malitiam, ac si apertius propheta cohortaretur populum ad penitentiam in uerbo Domini dicentis: Conuertimini ad Deum in toto corde uestro, non solum in labiis, sed in toto intellectu, uoluntate et operatione; in ieiunio uidelicet, ut in futuro satiemini, et fletu, ut rideatis; et planctu, ut consolemini: et scindite, id est aperite corda uestra per confessionem fidei, que quasi  utres plena sunt peccatis, et nisi scissa sponte fuerint, rumpentur, et non uestimenta uestra, sicut mos est Iudeis facere tempore tristitie, uel angustie. Et sic conuertimini ad Dominum Deum uestrum, quem fecerunt peccata alienum, et ne desperetis, etiamsi delicta magna fuerint; quia benignus, et misericors est, scilicet naturaliter pius, et non uult mortem peccatorum, sed penitentiam, patiens, et multe misericordie, id est non statim punit, sed spectat; prestabilis super malitia, scilicet prestans misericordiam post penitentiam de malitiis. Prestabilis, inquit, super malitia , id est afflictione penitentium iuxta illud, sufficiat diei malitia  sua. Et iterum: Si est malum in ciuitate quod Dominus non fecerit?  Quia uero dixerat Dominum misericordem et patientem, ne magnitudo clementie faceret negligentes ad penitentiam agendam, subdit propheta sub quadam interrogatione, dicens: Quis scit si conuertatur, et ignoscat Deus, et relinquat post se benedictionem? Quasi diceret: Hortor uos ad penitentiam, predico Dei clementiam, sed tamen quia profundum sapientie, et scientie Dei penetrare non possumus, sententiam tempero, potius opto quam presumo.

Sequitur: Quis scit, si conuertatur, et ignoscat Deus, et relinquat post se benedictionem? Ac si diceret: Quis scit si conuertatur ab ira, scilicet ad misericordiam, et ignoscat peccatis nostris, et relinquat,  id est tribuat post se, id est post uindictam, et suum flagellum, benedictionem, hoc est remissionem peccatorum? Quis scit, inquit, si conuertatur, et ignoscat Deus? hoc est impossibile sciri aut difficile, et ideo tutius est agere penitentiam quam permanere in culpa, et accepta remissione, offeremus sacrificium et libamen Domino Deo nostro. Unde Psalmista: Immola Deo sacrificium laudis, et redde Altissimo uota tua . Iterum subiungens, ait: Canite tuba in Sion; sanctificate ieiunium, uocate cetum, congregate populum, sanctificate ecclesiam, coadunate senes, congregate paruulos, et sugentes ubera. Predicatores et prophetas in hoc loco hortatur sermo diuinus, ut predicent penitentiam antequam ueniat hostilis gladius, siue  alia quelibet pestis demoliens fructus. Quasi diceret: Superius uos monui ad penitentiam et per commonitionem crudelitatis hostium, et per commemorationem mee clementie; nunc autem iterum iterumque precipio: Canite tuba in Sion, id est publice predicate penitentiam in Ecclesia; sanctificate ieiunium bona uoluntate, oratione, et operatione; uocate cetum, synodum, uel congregationem; congregate populum, ut qui dispersus a Deo errauit, congregatus seruiat Deo; sanctificate Ecclesiam, ut nullus sit in ea immundus, uel non sanctificatus, prauo fermento tota massa corrumpatur ; coadunate, id est eligite senes tam etate quam sapientia, bonis moribus et scientia, ut aliis prebeant  exemplum bene uiuendi, et doctrinam; uel ideo senes iubentur adunari, ut saltem in extremo uite termino peniteant; congregate paruulos, quibus dicitur: Lac uobis potum dedi, non escam . Et sugentes ubera, et de quibus ait Propheta: Ex ore infantium et lactentium perfecisti laudem : nulla ergo sit etas, que non conuertatur ad Deum, quia nullus est super terram, nec infans unius diei sine peccato , qui si non tenetur actuali, tenetur originali. Sequitur: Egrediatur sponsus de cubili suo, et sponsa de thalamo suo, ad hoc uidelicet, ut ieiunent, et non seruiant operi nuptiali, sed uacent  orationi. Iterum dicit: Inter uestibulum et altare plorabunt sacerdotes ministri Domini. Duo erant altaria, unum in templo, quod dicitur incensi, et aliud in porticu ante fores templi, quod est holocaustorum. Unde nunc dicitur, inter uestibulum et altare, id est in spatio, quod erat inter altare incensi, et holocaustorum altare. Dicatur ergo, inter uestibulum et altare, id est in porticu, que uestit interiorem domum, loco scilicet conuenienti penitentie et confessioni plorabant sacerdotes, qui dicunt cum Apostolo: Quis infirmatur, et ego non infirmor? quis scandalizatur, et ego non uror?  Ministri Domini, qui debent flere cum flentibus, et alios ad fletum monere, et dicent, id est docent quid sacerdotes dicere, et quomodo  Deum debeant deprecari. Parce, Domine, inquiunt, parce populo tuo, et ne des hereditatem tuam in opprobrium, ut dominentur eis nationes, ac si dicerent: Parce, Domine, hoc est dimitte peccata, parce populo iam tuo, quia penitet, prius non tuus dum peccaret; et ne des hereditatem tuam in opprobrium, scilicet Isrel, ut gentibus seruiant; ut dominentur eis nationes, demones scilicet, qui, dum sumus impenitentes, dominantur nobis. Iterum subiungit, dicens: Quare dicunt in populis, ubi est Deus eorum? ac si diceret: Quare dicunt in populis, qui comparantur eruce, locuste, brucho et rubigini; ubi est Deus eorum? id est quare permittis dici a populis, ubi est Deus eorum, quem defensorem  et adiutorem putabant? quare non iuuat uos Deus uester  ?

Sequitur: Zelatus est Dominus terram suam, et pepercit populo suo. Quasi diceret: Cum predicta implesset populus et sacerdotes, amauit Deus terram suam, quam prius despexerat; ac si apertius diceretur: Zelatus est Dominus terram suam, scilicet ultus, quia primum flagellauit populum suum, sed postea placatus penitentia eorum, pepercit populo suo. Et respondit Dominus, et dixit populo suo. Respondit non tantum ad uerba, sed ad facta, id est ad penitentiam eorum. Populo agente penitentiam in tantum parcit Deus, ut eos sua responsione dignos faciat, et hoc quotidie uidemus fieri in Ecclesia. Et dixit Dominus populo suo: Ecce ego mittam  uobis frumentum, et uinum, et oleum, et replebimini in eis, et non dabo uos ultra opprobrium in gentibus. Ac si diceret: Ecce, qui peccantibus immisi uobis erucam, bruchum, rubiginem, per que omnes fruges uestre sunt uastate, iam per penitentiam conuersus sum ad clementiam, et eruam uos ab Assyriis, et si in bonis perseueraueritis, replebo uos omnibus bonis. Ac si apertius diceretur: Mittam uobis frumentum, panem uidelicet, qui de celo descendit, et uinum quod letificat cor hominis , et oleum quod exhilarat faciem . et replebimini in eis, ut uetus tristitia peccatorum, frumenti, uini et olei, id est uirtutum  letitia temperetur. Allegorice omnis anima terra Domini est, in qua seminat; sed si peperit zizaniam, id est uitia, Dominum offendit; si uero penitet, et dicit: Parce, Domine, zelatur Dominus terram suam, et dignatur suo eam alloquio consolari, dicens: Mittam tibi frumentum, uinum, et oleum, uirtutes scilicet, quibus bona operari et peccata uitare possis. Sequitur: Et non dabo uos ultra opprobrium in gentibus, et eum qui ab aquilone est, procul faciam a uobis, et expellam eum in terram inuiam, et desertam. Quasi diceret: Non dabo uos captiuos ultra opprobrium in gentibus, et eum qui ab aquilone est, populum scilicet Assyriorum habitantem in partibus aquilonis, procul faciam a uobis, et si uenerit, expellam eum in terram  inuiam, id est in aliquam gentem desertam a Deo, in qua non habitat Spiritus sanctus, et desertam, quia non habet Dei notitiam. Iuxta litteram non aquilo, sed auster solet locustas adducere: non enim ex frigore ueniunt, sed ex calore. Sed quia de Assyriis per similitudinem locustarum loquebatur, aquilonem interponit, ubi non ueram locustam sed Assyrios et Chaldeos intelligamus. Unde dicitur: Ab aquilone exardescent mala super inhabitantes terram ; non dabo, inquit, uos ultra opprobrium in gentibus, illis scilicet de quibus supra dixit, populus multus, et fortis, et cetera; uel gentibus, id est demonibus, unde est illud: Non est nobis colluctatio aduersus carnem, et sanguinem; sed aduersus principes et rectores tenebrarum harum,  aduersus spiritualia nequitie in celestibus  Seruat metaphoram, et iuxta situm prouincie sic loquitur, quasi de locustis, et non de hostibus loqui uideatur. Hieronymus  enim dicit agmen locustarum suo tempore fuisse, que postea misericordia Dei inter uestibulum et altare, hoc est inter crucis et resurrectionis locum, sacerdotibus et populis clamantibus: Parce, Domine, populo tuo, uento surgente, in mare primum, et nouissimum sunt precipitate; sed et cum acerui morientium locustarum ex undis in littora uirtute maris essent repulsi, putredo, et fetor noxius exiuit, qui ere corrupto hominibus et iumentis pestilentiam intulit. Iterum subiungit, dicens: Faciem eius contra mare  orientale, et extremum eius ad mare nouissimum. Quasi diceret: Conuertam faciem eius, illius scilicet ferocissime gentis, ut prima pars eius sit ad mare orientale, ubi quondam fuit Sodoma et Gomorrha, et alie ciuitates que uerse sunt in mare, quod Mortuum dicitur, eo quod nulla ibi uiuunt animalia. Et conuertam extremam partem ipsius ad mare, quod est ad occidentem et ducit Aegyptum in cuius littore sunt Gaza, Ascalon, Azotus, Iope, Cesarca, et alie ciuitates.

»Idem mare Mortuum, ut ait beatus Isidorus  , lacus Asphalti uocatur, propter quod nichil gignit uiuum,  nichilque recipit ex genere uiuentium. Nam neque pisces habet, neque assuetas aquis et letas mergendi usu patitur aues. Sed et quecunque uiuentia mergenda tentaueris quacunque arte demersa, statim resiliunt, et quamuis uehementer illisa, confestim excutiuntur; sed neque uentis mouetur, resistente turbinibus bitumine, quo aqua omnis stagnatur; neque nauigationis patiens est, quia omnia uita carentia, in profundum merguntur; nec materiam ullam sustinet, nisi que bitumine illustratur  . Lucernam accensam ferunt supernatare, exstincto demergi lumine. Hoc et mare Salinarum dicitur, siue lacus Asphalti, id est bituminis, et est in Iudea, inter Iericho et Zoaram. Longitudo eius usque ad Zoaros Arabie dirigitur stadiis  septingentis  octoginta; latitudo uero eius stadiis centum quinquaginta usque ad uicina Sodomorum.«

Propheta itaque mare Mortuum uocat orientale, mare Nouissimum occidentale. Mystice prima pars illius ferocissime gentis, id est impugnatio demonum conuertitur ad mare orientale, in his qui ei aperiunt ianuam peccati; et nouissima pars ad mare occidentale, apud quos uidelicet usque ad extremum uite permanserit Assyrius, id est diabolus. Iterum dicit: Et ascendet fetor eius, et putredo illius, quia superbe egit. Iuxta litteram factum est hoc de Chaldeis tempore Ezechie, quando una nocte centum octoginta quinque millia ab angelo in castris occisa sunt; et interfecta est illa pars castrorum,  que ad mare orientale respicit, id est ad Sodomam, et posterior, que respiciebat ad mare quod ducit Aegyptum, quorum corpora, quia igne consumpta, et in terram sunt redacta. Quod sequitur de fetore, non de corporibus Assyriorum, sed mystice est intelligendum, et ascendet, inquit, fetor eius in eos uidelicet qui sibi magna promittunt, et per superbiam cadunt, ne sit tutus homo fragilis, et ascendet putredo eius, quia quanto crescit in uirtutibus, tanto timeat, ne corruat uitiis. Sequitur: Noli timere terra, exsulta et letare, quoniam magnificauit Dominus, ut faceret. Superius comminatus non prospera pollicetur, et lacrymas non in risum uertit. Quasi diceret: Exsulta terra, inquit,  et letare de promissionibus Domini, quia semen Dei ariditate tua perdideras, quoniam magnificauit Dominus, ut faceret misericordiam tibi, ita ut etiam iumenta multiplicentur, que superius fame et siti periisse leguntur; et solitudines letis noualibus complentur, eo quod populus ad penitentiam sit conuersus. Nolite timere animalia regionis, quia germinauerunt speciosa deserti, quia lignum attulit fructum suum, ficus et uinea dederunt uirtutem suam. Quasi diceret: Nolite timere animalia regionis populi scilicet fideles ad pascua eterne uiriditatis predestinati, qui dulcedine uerbi Dei pascimini,  quia germinauerunt speciosa deserti, gentilitas uidelicet, que, suscepto euangelice predicationis semine, attulit fructum centuplum; lignum etiam attulit fructum suum, lignum scilicet crucis attulit fructum passionis Christi. Ficus, id est Spiritus sanctus, et uinea scilicet sermo Dei dederunt uirtatem suam, id est largitatem.

Iterum aggratulando conuersis ad Deum per penitentiam dicit: Et uos, filii Sion, exsultate, et letamini in Domino Deo uestro, quia dedit uobis doctorem iustitie, et descendere faciet ad uos imbrem matutinum et serotinum sicut in principio. Ac si apertius diceretur: uos specialiter, filii Sion, id est Ecclesie, exsultate per penitentiam, qui ante alieni fuistis a Deo per peccata, et letamini in Domino  Deo uestro, non in huius mundi delectationibus, quia dedit uobis doctorem iustitie, id est Christum qui uos docebit omnem ueritatem , et descendere faciet ad uos imbrem matutinum, pristinam scilicet doctrinam fidei, id est legis ueteris, et serotinum, nouum uidelicet testamentum, sicut in principio benedictionis. Quantum ad litteram matutinus imber est qui tunc uenit, quando messis seritur; serotinus uero uenit, quando messis debet colligi: mystice matutinus imber est fides, serotinus autem perfectio operum, uel imber matutinus cognitio Dei, que post fidem datur, serotinus plenitudo eiusdem cognitionis. Sequitur: et implebuntur aree frumento, et redundabunt torcularia uino, et oleo: et  reddam uobis annos, quos comedit locusta, bruchus, rubigo, et eruca, fortitudo mea magna, quam misi in uos, et comedetis uescentes, et saturabimini, et laudabitis nomen Dei uestri, qui fecit uobiscum misericordiam, et mirabilia, et non confundetur populus meus in sempiternum, et scietis, quia in medio Isrel ego sum. Ac si aperte diceret: Implebuntur aree frumento, id est tanta erit abundantia frugum, ut post saturitatem uestram multa remaneant in areis et in torcularibus, et redundabunt torcularia uino et oleo, frugibus scilicet uirtutum faciet uos abundare. Hac uoce magna copia designatur, ut et aliis possint prebere quod ipsis superest: et reddam uobis annos, quos comedit locusta, bruchus, rubigo et eruca, id est non patiar perire ubertatem quam preteritis  annis perdidistis. Per quot annos famem sustinuistis, per tot iterum annos duplicabo fructus. Reddam, inquit, uobis annos, quos comedit locusta, bruchus, rubigo et eruca, que uix mouetur, et leui tactu conteritur, in qua et magna Dei fortitudo, et hominis fragilitas demonstratur, sicut per ciniphes in Aegypto, qui tam parui sunt ut uix cernantur. Poterat quidem Deus cuncta diluuio operire, uel fulmine cremare, sed per potentiam suam, et fragilitatem nostram per huiusmodi minima animalia ostendit. Si enim hec sunt fortiora homine, unde gloriatur terra et cinis? Reddam, inquit, uobis annos, quos comedit locusta, bruchus, rubigo et eruca, fortitudo  mea magna, quam misi in uos, demones scilicet, qui ultores sunt eorum, qui operantur malum, sicut ille, qui decepit Aab  , et qui Saulem uexauit : Huiusmodi tortoribus tradit Paulus peccatores in interitum carnis . Nouitianus, et quidam alii heretici dicunt hominem post peccatum non posse per penitentiam reformari in pristinum statum. Hic error plane hoc loco destruitur, cum Dominus in tantum recipit penitentes, ut eos uocet populum suum, et asserat non confundendos, et se in medio eorum habitaturum, et eos nullum alium habitaturos Deum, sed in eum toto corde confisuros, qui in eis maneat in eternum.

Reuera omnipotens Deus sicut essentialiter est  bonus, sic erga conuersos misericors est, et pius; et sicut perseuerantes in malitia iuste punit, ita per penitentiam ad se reuertentes benigne suscipit. Necesse est itaque, dilectissimi, ut Dei iustitiam in omnibus laudemus, et in quantam miseriam ab exordio nostre creationis cecidimus, cum lacrymis ad memoriam reducamus. Peccatores nos esse fateamur, et ad quas deuoluti sumus erumnas, flendo ante oculos mentis reuocemus: et cum beato Iob, qui non solum sui, sed etiam totius humani generis infelicitatem luget, dicamus: Quare non in uulua mortuus sum, egressus ex utero non statim perii? Cur exceptus genibus? lactatus uberibus?  Non ideo hec loquitur beatus Iob, quod abortiuum se esse optet, sed ut quibus modis primus  homo in paradiso peccando nos secum in huius mundi exsilium miserabiliter deiecit, lugens insinuet. Quanto enim subtilius humani generis casus considerat, tanto amarius calamitatem illius deplorat. Gregorius  : (Tribus [ Quatuor quippe modis peccatum committitur in corde, quatuor consummatur in opere. In corde namque suggestione, delectatione, consensu et defensione, nunc latenter, nunc aperte, nunc consuetudine, nunc desperatione. Fit enim suggestio per aduersarium, delectatio per carnem, consensus per spiritum, defensionis audacia per elationem: culpa enim que terrere mentem debuit,  extollit, et deiiciendo eleuat, sed grauius eleuando supplantat. Unde illam primi hominis rectitudinem antiquus hostis his quatuor ictibus fregit. Nam serpens suasit, Eua delectata est, Adam consensit, qui etiam requisitus confiteri culpam per audaciam noluit. Hoc in humano genere quotidie agitur, quod actum in primo nostri generis parente non ignoratur. Serpens suasit; quia occultus hostis mala cordibus hominum latenter suggerit. Eua delectata est; quia carnalis sensus ad uerba serpentis mox se delectatione substernit. Assensum uero Adam prepositus mulieri prebuit; quia, dum caro in delectatione rapitur, etiam a sua rectitudine spiritus  infirmatus inclinatur. Et requisitus Adam confiteri culpam noluit; quia uidelicet spiritus, quo peccando a ueritate disiungitur, eo in ruine sue audacia nequius obduratur, iisdem etiam quatuor modis peccatum consummatur in opere. Prius namque latens culpa agitur, postmodum uero etiam ante oculos hominum sine confusione reatus aperitur, dehinc et in consuetudinem ducitur, ad extremum quoque, uel false spei seductionibus, uel obstinatione misere desperationis enutritur. Hos itaque peccati modos, qui uel in corde latenter fiunt, uel patenter in opere perpetrantur, beatus Iob considerat, et omnes nos, imo totum humanum genus in quot peccatorum gradibus sit lapsum, deplorat, dicens: Quare non in uulua mortuus sum, egressus ex utero non  statim perii? Cur exceptus genibus? lactatus uberibus? Prima enim uulua conceptionis fuit lingua male suggestionis, sed peccator in uulua moreretur, si moriturum se homo in ipsa suggestione cognosceret, qui tamen ex utero egressus est, quia postquam in peccato eum suggerens lingua concepit, foras mox etiam delectatio rapuit. Post egressionem uero exceptus est genibus, quia cum ad delectationem carnis prodiit, nimirum culpam per consensionem spiritus subiectus cunctis sensibus, quasi suppositis genibus consummauit. Sed genibus exceptus, etiam uberibus est lactatus. In consensu enim culpe addicitur spiritus sensibus, multa causa fiducie argumenta subsecuta sunt, que natam in peccato animam uirulento lacte nutrierunt; et ne  aspera mortis supplicia metuerent, blandis hanc excusationibus fouerunt. Unde et primus homo post culpam audacior exstitit, dicens: Mulier, quam dedisti mihi, ipsa dedit mihi, et comedi . Qui quidem per timorem semetipsum absconsurus fugerat, sed tamen requisitus innotuit. Quantum etiam timens tumebat. Cum enim ex peccato presens pena metuitur, et amissa Dei facies non amatur, timor ex tumore est, non ex humilitate. Superbit quippe qui peccatum si liceat non punire, non deserit. His ergo, sicut dictum est, quatuor modis culpa ut in corde agitur, etiam opere perpetratur. Ait enim beatus Iob, non solum semetipsum, sed etiam humanum genus amarissime lugens, atque  omnibus nobis peccata, quibus a paradisi deliciis expulsi sumus ad memoriam reuocans, simulque exemplum utile lugendi prestans: Quare non in uulua mortuus sum? etc. uulua quippe peccantis hominis est culpa latens que occulte peccatorem concipit, et reatum suum in tenebris abscondit. Egressus, inquit, ex utero non statim perii? A uulua de utero exitur, cum peccator que in occulto commiserit, etiam in aperto committere non erubescit: quasi enim ab occultationis sue uulua processerant, de quibus propheta dicebat: Peccatum suum sicut Sodoma predicauerunt, nec absconderunt . Sequitur: Quare exceptus genibus? Quia nimirum  cum peccator iam de iniquitate sua non confunditur, iniquitate eadem etiam adminiculis pessime consuetudinis roboratur. Quasi genibus peccator fouetur, ut crescat, dum culpa consuetudinibus firmatur, ut uigeat.

»Cur lactatus uberibus? quia dum prodere culpam in usum ceperit, nimirum se uel falsa spe diuine misericordie, uel aperta miseria desperationis pascit ut eo nequaquam ad correctionem redeat, quo uel factorem suum pium sibi inordinate simulat, uel hoc quod fecit inordinate formidat. Beatus igitur uir humani generis lapsus aspiciat, et quibus precipitiis in foueam iniquitatis mersus sit intendat, dicens: Quare non in uulua mortuus sum? id est cur a carnis uita mortificare me nolui? Egressus ex  utero non statim perii? id est postquam ad apertam iniquitatem exiui, cur me saltem perditum non cognoui? Utique in suo iudicio humanum genus periisset, si in suo reatu se perditum cognouisset. Quare, inquit, exceptus genibus? id est etiam post apertam culpam, cur me adhuc in illa etiam consuetudo suscepit, ut ualentiorem ad nequitias redderet, et prauis me usibus sustinens foueret? Cur lactatus uberibus? id est, postquam in culpe consuetudinem ueni, cur me ad atrociorem nequitiam, uel false spei fiduciam, uel lacte misere desperationis enutriui?

»Cum enim culpa in usum uenerit, ei iam animus, etiamsi appetat, debilius resistit, quia quot uicibus  praue frequentationis astringitur, quasi tot uinculis ad mentem ligatur. Unde fit ut tenebrosus animus cum solui non ualet, ad quedam se false consolationis solatia inclinet, quatenus uenturum iudicem tante sibi misericordie spondeat, ut eos etiam quos reprehensibiles inuenerit, penitus non occidat: cui rei hoc deterius accidit, quod ei multorum lingua similium consentit, cum etiam male gesta laudibus exaggerant; unde fit, ut incessanter crescat culpa fauoribus nutrita. Curari autem uulnus negligitur, quod dignum premio laudis uidetur: unde per Salomonem dicitur: Fili, si te lactauerint peccatores, ne acquiescas eis . Peccatores etenim lactant, cum uel perpetranda mala blandimentis inferunt, uel perpetrata fauoribus extollunt.  An non lactatur de quo per Psalmistam dicitur: Quoniam laudatur peccator in desideriis anime sue; et iniquus benedicitur?  Sciendum quoque est, quod tres illi modi peccantium iuxta descensus sui ordinem facilius corriguntur; quartus uero iste difficilius emendatur. Unde et Redemptor noster puellam in domo , iuuenem extra portam , in sepulcro autem Lazarum suscitauit . Adhuc quippe mortuus iacet qui latet in peccato. Iam quasi extra portam educitur, cuius iniquitas usque ad uerecundiam  publice perpetrationis aperitur. Sepulture uero aggere premitur, qui in perpetrationem nequitie etiam usu consuetudinis  grauatur; sed hos Dominus ad uitam miseratus reuocat, quia plerumque diuina gratia, non solum in occultis, sed etiam in apertis iniquitatibus mortuos, et mole praue consuetudinis pressos lumine sui respectus illustrat. Quartum uero mortuum Redemptor noster nuntiantibus discipulis  agnoscit, nec tamen suscitat, quia ualde difficile est, ut is quem post usum male consuetudinis etiam adulantium lingue excipiunt, a mentis sue morte reuocetur, de quo et bene dicitur: Sine mortuos sepelire mortuos suos . Mortui enim mortuum sepeliunt, cum peccatores peccatores fauoribus premunt. Quid enim est aliud peccare, quam occumbere? Sed qui peccantem laudibus efferunt, exstinctum sub uerborum suorum aggere abscondunt: erat  autem mortuus et Lazarus, sed tamen non a mortuis sepultus. Fideles quippe illum mulieres obruerant, que et eius mortem uiuificatori Iesu Christo nuntiabant. Unde et protinus ad lucem redit; quia, cum in peccato animus moritur, citius ad uitam reducitur, si super hunc sollicite cogitationes uiuant, que eum ab illicitis operibus bona suadendo reuocent, et eterne uite cum eo recta operando restituant.« Mortuus itaque fetens, id est in peccato perseuerans, et false adulationis aggere pressus tenebrarum opera per diuinam inspirationem celeriter abiiciat, et a desperationis, uel consuetudinis morte de transactis culpis humiliter penitendo resurgat; longam peccandi deserat consuetudinem,  et de Dei bonitate speret salutem. Usum male actionis quantocius relinquat, et ad diuine misericordie spem indubitanter se erigat. Deserat peruerse uite malitiam, et peccatorum suorum exspectet indulgentiam. Illecebrose carnis affectus omnino exstinguat, et in bonis operibus sese studiose exerceat, sueque salutis spem in Dei misericordia defigat. Unusquisque ergo proximum suum, ne perseueret in malis, castiget, et ad bene agendum sollicitet; increpandi sunt peccatores de suis prauis actibus, non efferendi falsis laudibus. Unde dicitur: Lingue adulantium alligant animas in peccatis. Qui ergo uult peccantes ad uiam salutis, que Christus est, reducere, mala ipsorum studeat eis ad memoriam reuocare, sicut Dominus prelatum Ecclesie,  per prophetam efficaciter admonet, dicens:

Clama, ne cesses; quasi tuba exalta uocem tuam, et annuntia populo meo scelera eorum, et domui Iacob peccata eorum . Ac si apertius Deus, qui non uult mortem peccatorum, sed ut conuertantur, et uiuant , doctori Ecclesie, imo uniuerso doctorum ordini sub Isaie persona preciperet, dicens: Clama, ne cesses, a predicatione; quasi tuba exalta uocem tuam ut ab omnibus possis audiri; et annuntia populo meo exsecrabilia scelera eorum, idololatriam uidelicet, homicidia, furta, falsa testimonia et his similia; et domui Iacob peccata eorum, damnabilia quasi adhuc possunt resipiscere.  Ubi uero omni apostolorum collegio precipitur: Super montem excelsum, ascende tu qui euangelizas Sion , nec buccina, nec tuba assumitur, sed montem ascendere iubetur, et propria uoce personare precipitur.

Hic autem, quia peccatores sunt, et deorsum quibus est nuntiandum, non iubetur in montem ascendere, sed tantum uocem exaltare sicut tubam et futura supplicia nuntiare, quia sicut mortui sunt resuscitandi: unde beatus Paulus ait: Canet tuba, et mortui resurgent . Reuera omnipotens Deus naturaliter pius est et misericors, qui etiam populum suum uocat peccatores et indignos; ac si diceret: uideant Iudei qualem patrem suis exigentibus culpis perdiderunt, qui etiam populum suum  uocat eos, qui a se peccando recesserunt. Sequitur: Me etenim de die in diem querunt, et scire uias meas uolunt, quasi gens, que iustitiam fecerit, et que iudicium Dei sui non dereliquerit. Quasi apertius de Iudeis loqueretur Deus: Me de die in diem, id est quotidie querunt ore, et si non corde, ad templum, et ad synagogas conueniendo, legem a me per Moysem datam inquirendo, et scire uias meas uolunt; actiones uidelicet et uoluntates meas, et hoc faciunt, quasi gens que iustitiam fecerit, et iudicium Dei sui non dereliquerit. Iustitiam non fecerunt, quia idola adorauerunt, et iudicium Dei sui dereliquerunt, legem scilicet uel fidem ueram, ex quibus iustus uiuit; et tamen uias Dei scire uolunt. Ac si apertius  illis Deus loqueretur, dicens: uos iustitiam non fecistis et iudicium meum dereliquistis. Cur ergo exaudiam uos, sicut illos, qui hodie in Ecclesia iustitiam faciunt, iuste et pie uiuentes , Christum uerum Deum, et uerum hominem confitentes. Quia ergo solis me labiis honoratis, corde autem longe a me receditis , me de die in diem non ueraciter, simulate queritis, que precipio facere non uultis, uestre petitionis effectum obtinere minime potestis, eo quod male petatis . Quasi gens, inquit, que iustitiam fecerit, et que iudicium Dei sui non dereliquerit. Iustitia Christus intelligitur, qui omnes iustificat, qui Deus Pater non iudicat quemquam, sed omne iudicium dedit Filio . Iudei ergo iustitiam non fecerunt, iudicium  reliquerunt, quia Christum, qui est iustitia sempiterna, que de celo prospexit , negauerunt, dicentes: Non est ipse . Iterum subiungens, ait: Rogant me iudicia iustitie, et appropinquare Deo uolunt. Ecce alia Iudeorum temeritas. Quasi enim in bona conscientia fidentes iudicium iustum postulant, secundum illud: Iudica me, Domine, quoniam ego in innocentia mea ingressus sum . Rogant me, inquit, iudicia iustitie. Ac si diceret: Rogant me, scilicet, ut faciam iudicia iustitie, et quasi ideo non exaudiam, quia ipsi appropinquare Deo uolunt non opere, sed tantum uoce. Unde dicitur: Populus hic labiis me  honorat, cor autem eorum longe est a me . Deo enim non appropinquatur loco, sed merito. Iudei falsa iustitia gloriantes Deum iustitie arguunt, quasi bona opera non respiciat, dicentes: Quare ieiunauimus et non aspexisti; humiliauimus animas nostras, et nescisti? Obliti sunt ueteris historie, quia non respexit Dominus ad munera Cain , eo quod non recte cum fratre diuidebat, cui caritatem Dei inuidebat. Quare, inquiunt, ieiunauimus, et non aspexisti; humiliauimus animas nostras et nescisti? ue illis, qui esuriem putant esse uirtutem. Unde est illud: Ieiuno bis in Sabbato . Ac si apertius dicerent: Quare ieiunauimus, et non aspexisti ieiunium nostrum quasi gratum? humiliauimus, id est affliximus animas nostras ieiunando,  et non aspexisti? id est non placuit tibi. Quibus respondens Dominus dicit: Ecce in die ieiunii uestri inuenitur uoluntas uestra, et omnes debitores uestros repetitis. Quasi diceret: Ideo uestra non aspicio ieiunia, quia sunt sine misericordia, nec pro me ieiunatis, sed pro humana laude et uana gloria. Ideo forsitan Iudei sepe ieiunabant, ut repetendis debitis uacarent. Ac si apertius diceret Dominus: Ecce in die ieiunii non mei, sed uestri inuenitur carnalis uoluptas uestra, in cibis uidelicet lautioribus, uoluntas autem mea non inuenitur ibi in bonis operibus, quia, dum omnes debitores uestros repetitis, non ieiuniis et orationibus, sed repetendis uacatis  debitis. In hoc etiam quod non habentes debitores repetitis, mihi uiolentiam facitis. Ieiunium  ergo acceptum Deo non solum perficitur abstinendo a cibis, sed etiam ab operibus illicitis.

Iterum subiungens, ait: Ecce ad lites, et contentiones ieiunatis, et percutitis pugno impie. Ac si aperte dicat: Ecce ad lites et contentiones exterior homo uester ieiunat; interior uero uescitur carnibus draconis, qui datus est in escam populis Aethiopum . Exigitis etiam que non commodastis, et econtra resistentes, impie pugno percutitis Deus ergo non reprehendit ieiunia, sed que obsunt ieiuniis. Ne ergo uideatur reprobare ieiunium, ut piissimus pater consulendo ait: Nolite ieiunare sicut usque ad hanc diem, ut audiatur in excelso clamor uester. Ac si diceret: Si uultis ut exaudiam  uos, nolite ieiunare sine operibus misericordie sicut usque ad hanc diem, nec pro laude hominum, dum oratis in synagogis, et in angulis platearum, ut uideamini ab hominibus; sed intrate in cubicula uestra, et clauso ostio, ueraciter orate Patrem uestrum, ut audiatur in excelso clamor uester . Iterum docens qualiter ieiunare debeant, ait: Nunquid tale est ieiunium, quod elegi, per diem affligere hominem animam suam? Ac si apertius diceret: Nunquid tale est ieiunium quod elegi quale uos agitis, per totum uidelicet diem non  emendare a moribus prauis, sed affligere hominem animam suam, abstinendo a cibis, non ab operibus illicitis? Nunquid contorquere quasi circulum caput suum, et saccum, et cinerem sternere? Quasi diceret: Nunquid contorquere quasi circulum, inclinando scilicet ad pedes caput suum, uel in circuitu sicut monachi, exterius tantum, et saccum induere, et cinerem sub se sternere? Que utique bona sunt, si bono animo fiant. Ostenso quale ieiunium Dominus reprobet, ostenditur etiam quale laudet, cum subinferetur: Nunquid istud uocaui ieiunium, et diem acceptabilem Domino? Non. Sed hoc est magis ieiunium, quod elegi; dissolue colligationes impietatis, solue fasciculos deprimentes. Aperte hoc loco septuaginta Interpretes, pro colligationibus et fasciculis,  transtulerunt, omnem scripturam iniquam conscinde, falsa uidelicet chirographa, quibus sepe pauperes deprimebant impie. Si enim impium est ab eis debitum exigere, qui non possunt reddere, multo magis ab illis, qui non debent. Ac si aperte diceretur: Dissolue colligationes impietatis, falsas scilicet chartas, quibus dicebant obligatos pauperes esse. Solue fasciculos deprimentes, falsa uidelicet chirographa, quibus innocentes opprimebant feneratores. Non prohibet in hac lectione sua repetere, sed ostendit ab eis qui non possunt reddere, ui extorquere, uel ab eis qui non debent, debita exigere, impium esse. Dominus tamen qui non uenit legem soluere, sed implere . prohibet in Euangelio sua quemque repetere. Moraliter autem colligationes impietatis,  et fasciculos deprimentes, peccata intelligimus, que in die ieiunii proximis dimittere iubemur, ut nobis dimittat Deus, et securi dicamus: Dimitte nobis debita nostra , etc. Sequitur:

Dimitte eos, qui confracti sunt, liberos, et omne onus disrumpe. Quasi diceret: Dimitte eos liberos a seruitute, qui pro fame se uendiderunt, et qui confracti sunt longa seruitute. Ut iam superius dictum est sepe Iudei detinebant pauperes in seruitutem ultra terminum constitutum: Et omne onus seruitutis scilicet, uel peccati, disrumpe. Iterum subiungens, ait: Frange esurienti panem tuum, et egenos, uagosque induc in domum tuam. Ac si diceret: Non alienum, sed tuum panem. Et si totum non  potes dare, ut multis prosit, frange saltem uni esurienti; et ne causeris de paupertate, quia multos non habes panes, ex ipso uno communica pauperi. Unde dicitur: Dispersit, dedit pauperibus, iustitia eius manet in seculum seculi . Quod manducaturus eras, si non ieiunares, da pauperibus, ut ieiunium tuum non sit marsupii lucrum, sed saturitas anime, et spirituale pabulum. Et egenos, uagosque, a quibus non exspectes mutuum, induc  in domum conductam, etiamsi non habes tuam  propriam. Si non habes panem, prebe tectum, et accipe celum. Unde beatus Petrus: Hospitales inuicem sine murmuratione . Forte dicit aliquis: Debitores non habeo, quid faciam, ut suscipiatur ieiunium meum? Qui hoc dicit, frangat esurienti panem suum, et egenos uagosque inducat in domum suam, et acceptabile erit ieiunium eius. Allegorice panem esurientibus frangimus, cum fidem Christi, qui est panis uiuus , et Scripturam sacram, que nobis est spiritualis uictus, aliis manifestamus. Egenos et uagos in domum inducimus, cum discordantes ad fraternam pacem, et caritatis unitatem reuocamus. Sequitur: Cum uideris nudum, operi eum, et carnem tuam ne despexeris. Ac si apertius diceretur: Cum uideris nudum,  fide scilicet, uirtutibus et operibus bonis, operi eum uerbo uidelicet et exemplo, iuxta illud: Qui habet duas tunicas, det non habenti . Et carnem tuam, peccatorem scilicet tibi similem, ne despexeris, considerans teipsum, ne et tu tenteris . Quasi diceret: Proximum in qualibet necessitate recognosce tui similem, mortalem, passibilem, unde dicitur: uisitans speciem tuam, non peccabis . Tropologice, qui ieiunat ab omnibus malis, et uult ieiunium suum respici, non solum declinet a malo, sed etiam faciat bonum, ut soluat omne uinculum iniquitatis, quo simplices hereticorum fraudibus ligati sunt. Unde dicitur. Declinantes in obligationes, adducet Dominus cum operantibus iniquitatem . Huiusmodi enim qui fracti  sunt, dimittere debet uir ecclesiasticus, atque dissoluere omnem scripturam hereticorum. Unde propheta: ue qui scribunt  iniquitatem , etc.; frangat quoque doctrine panem esurientibus; nam Dominus fractos panes apostolis tradidit, quos eis in septem sportis, et duodecim cophinis comminutos, atque confractos in Euangelio , non integros sicut erant in lege dereliquit, ut haberent quod pauperibus erogarent, quos non habentes calorem fidei, et extra Ecclesiam algentes frigore infidelitatis, inopes atque peregrinos inducat in domum Ecclesie, et operiat incorruptionis pallio, ut tunica Christi uestiti non maneant in sepulcris, quod de eo legimus qui possessus a demonum legione in monumentis mortuorum habitabat  nudus. Cumque hec fecerit, carnem suam non despiciet, id est specialiter domesticos fidei, quos dixerunt septuaginta Interpretes, domesticos seminis tui ne despexeris. Iterum subiungens, ait: Tunc erumpet quasi mane lumen tuum, et sanitas tua citius orietur. Quasi diceret: Cum hec supradicta feceris, tunc erumpet, quasi sol in mane lumen tuum, et sanitas tua, id est remissio peccatorum citius orietur. Sicut matutina lux dissoluit tenebras, ita lumen  ueritatis fugat errorem. Iterum dicit: Et anteibit faciem tuam iustitia tua, et gloria Domini colliget te. Ac si apertius dicatur: Iustitia tua, id est bona opera anteibunt faciem tuam ad presentiam iudicis siue ad eternam beatitudinem; et gloria Domini, id est Filius Dei de quo in Psalmis dicitur: Exsurge, gloria mea ; colliget te in protectione misericordie. Iustitia, que Christus est, qui omnes iustificat, anteibit faciem tuam ad gloriam. Unde dicitur: uado parare uobis locum : et gloria Domini, ipse scilicet Christus, colliget te, id est suscipiet ad se, qui dixit: Ubi sum ego, illic et minister meus erit . Colliget te, inquit, ut glorificeris apud Deum et homines. Sequitur: Tunc inuocabis, et Dominus exaudiet. Quasi  diceret: Inuocabis corde, ore, opere; et Dominus cuius uoluntatem fecisti, exaudiet te, id est beneficiis respondebit. Clamabis et dicet: Ecce adsum ad remunerandum, qui adfui in boni operis auxilium.

Iterum qualiter semetipsum emendare, et proximis misereri debeat, admonens, dicit: Si abstuleris de modio tui catenam, et desieris digitum extendere, et loqui quod non prodest. Cum effuderis esurienti animam tuam, et animam afflictam repleueris, orietur in tenebris lux tua, et tenebre tue erunt sicut meridies. Ac si apertius diceretur: Si abstuleris de medio tui catenam peccatorum, de qua dicitur: Funes peccatorum circumplexi sunt me ; et desieris digitum extendere, id est notare proximos,  uel eis detrahere, hoc est non solum non cogites, et non facias hec, sed ne detrahas proximo: Et cessaueris loqui quod non prodest, sed obest: cum effuderis larga pietate animam tuam, id est uoluntatem compatientem esurienti, panem uidelicet corporalem, uel spiritualem, et animam afflictam quacunque angustia repleueris quocunque beneficio, non solum sustentando, sed etiam, si potes, satiando, orietur in tenebris peccatorum tuorum fugandis lux tua, id est Christus, et tenebre tue, id est peccata tua erunt sicut meridies, hoc est sicut claritas iustitie. Unde dicitur: Fuistis aliquando tenebre, nunc autem lux in Domino . Etiam subdens, ait: Et requiem dabit tibi Dominus Deus tuus semper, et implebit splendoribus animam tuam,  et ossa tua liberabit. Ac si diceret: Cum tenebre tue fuerint sicut meridies, tunc etiam Dominus Deus tuus dabit tibi eternam requiem, et implebit splendoribus animam tuam, uirtutibus scilicet, uel Deitatis uisione, secundum illud Dauidicum: Tecum principium in die uirtutis tue, in splendoribus sanctorum ; et ossa tua liberabit, uirtutes scilicet, ne deficiant; uel corpus tuum in die iudicii suscitabit, et ab igne perpetuo simul et animam  liberabit. Sequitur: Et eris quasi hortus irriguus, et sicut fons aquarum, cuius non deficient aque. Hortus irriguus paradisus uoluptatis est, quem plantauit Dominus Deus a principio, id est Ecclesia. Fons in medio paradisi Christus est, cuius non deficiunt aque spiritualis doctrine, que Ecclesiam irrigant, et hoc est, eris quasi hortus irriguus. O fidelis anima uel sancta Ecclesia! Dicatur ergo apertius: O fidelis anima uel sancta Ecclesia! eris quasi hortus irriguus, uirtutum uidelicet floribus et bonorum operum fructibus conspicuus, et sicut fons aquarum spiritualium, id est similis Christo capiti tuo: quia, cum apparuerit, similes ei erimus : cuius non deficient aque; quia celum et terra transibunt, uerba autem  mea non transient. . Et edificabuntur, inquit, in te deserta seculorum; fundamenta generationis et generationis suscitabis. Iudei referunt hec ad restaurationem, que facta est sub Zorobabel, et Iesu sacerdote magno, uel ad illam, quam delirant futuram in ultimo; sed melius ac ueracius ad Ecclesiam referuntur. Fundamenta ergo Ecclesie patriarchas, prophetas, apostolos, et similes illis dicit: unde Psalmista: Fundamenta eius in montibus sanctis; diligit Dominus portas Sion super omnia tabernacula Iacob . Fundamenta igitur Ecclesie sancti Patres ueteris et Noui Testamenti sunt. Christus uero fundamentum est omnium, preter quod, ut ait Paulus, nemo potest aliud ponere . Dicatur itaque apertius: O Ecclesia!  preter supradicta edificabuntur in te per fidem deserta seculorum, conuenticula scilicet Iudeorum, que propter incredulitatem fuerant deserta; fundamenta generationis et generationis utriusque populi suscitabis credendo, et confitendo Christum uerum hominem, et uerum Deum. Etiam Ecclesie doctorem congratulando alloquitur, dicens: Et uocaberis edificator sepium, auertens semitas  iniquitatum. Ac si diceret: O Ecclesie doctor! uocaberis edificator sepium, id est sanctarum doctrinarum, quibus munitur Ecclesia; auertens semitas iniquitatum, id est errorum, in ueram pacem et quietem, que Christus est.

Iterum subiungens, ait: Si auerteris a Sabbato  pedem tuum facere uoluntatem tuam in die sancto meo, et uocaberis Sabbatum delicatum et sanctum Domini gloriosum, et glorificaueris eum, dum non facis uias tuas, et non inuenitur uoluntas tua, ut loquaris sermonem: Tunc delectaberis super Domino, et sustollam te super altitudinem terre, et cibabo te hereditate Iacob patris tui. Quasi diceret: Si auerteris a Sabbato pedem tuum, ne transgrediaris, hoc est ne mala facias in die sabbati, facere uoluntatem tuam carnalem in die sancto meo, qui est omni tempore celebrandus, et celebrans Sabbata Domino dedicata, uocaberis Sabbatum delicatum, id est Deo  acceptum, et sanctum Domini gloriosum, hoc est purum; et in operibus tuis glorificaueris eum, diem uidelicet Sabbati, dum non facis uias tuas, actiones scilicet prauas, et non inuenitur uoluntas tua, ut scilicet nec opere pecces, nec uoluntate; et ut non loquaris sermonem otiosum; tunc scilicet cum supradicta feceris, delectaberis super Domino, non in mundanis. Unde dicitur: Delectare in Domino; et dabit tibi petitiones cordis tui . Et sustollam te super altitudinem terre uiuentium, in eternam uidelicet beatitudinem, id est in sublimitate eterne stabilitatis, hoc est enim solum elementum immobile et solidum. Unde dicitur ad Loth: In monte saluum te fac . Et cibabo te hereditate Iacob patris tui, patria scilicet uera celesti,  quam dedi Iacob, cuius filius es per fidem et operationem, uitia et peccata supplantando. Cuius enim quisque imitator fuerit, eius dicitur filius; tunc nimirum peccata et uitia supplantamus, si ueraciter penitendo, non solum a cibis, sed etiam a uitiis ieiunamus. Per ieiunia namque et misericordie opera supplantantur uitia; nostrum quippe acceptum fit ieiunium, quando mens interius flagrat dilectione Dei et proximi, et manus exterius libenter ministrat pauperi; in multis quoque delinquimus, sed per humilem penitentiam, nos ueniam consequi a Deo credimus: ipse interius exteriusque non solum cogitationes, sed et omnia opera nostra subtiliter conspicit, et tamen nobis de peccati perpetratione merentibus clementer ignoscit. Omnes  actus nostros, nullo impediente obstaculo considerat, sed per lacrymarum compunctionem pie nobis culpas relaxat. Unde beatus Iob diuine cognitionis excellentiam solerter intelligens, ac de suis peccatis suppliciter ueniam postulans, dicebat Deo:

Tu quidem gressus meos dinumerasti, sed parce peccatis meis . Gregorius  : »Gressus nostros Deus dinumerat, cum singula queque nostra opera propter retributionem signat. Quid enim in gressibus, nisi unaqueque nostra actio designatur? Omnipotens itaque Deus, et gressus dinumerat et peccatis parcit, quia et subtiliter acta nostra considerat, et tamen hec penitentibus misericorditer relaxat. Qui et duritiam in peccantibus conspicit,  sed tamen hanc, preueniente gratia, ad penitentiam emollit. Culpas ergo enumerat, cum nos ipsos ad singula, que fecimus, deflenda conuertit: quas misericorditer relaxat, quia eas, dum nos punimus, ipse nequaquam in extremo examine iudicat, Paulo attestante, qui ait: Si nosmetipsos iudicaremus, non utique iudicaremur : unde adhuc subditur: Signasti quasi in sacculo delicta mea, sed curasti iniquitatem meam. Signata sunt quasi in sacculo delicta nostra, quia hoc quod nos exterius agimus, nisi penitentia interueniente diluerimus, in secreto iudiciorum Dei sub quadam occultatione  seruatur, ut quandoque etiam de sigillo secreti exeat ad publicum iudicii; unde etiam per Moysen dicitur: Nonne hec condita sunt apud me, et signata in thesauris meis? in die ultionis reddam illis . Cum uero pro malis que fecimus, discipline flagello atterimur, et hec per penitentiam deflemus, iniquitatem nostram signat et curat, quia nec inultam hic deserit, nec in iudicio puniendam seruat. Signat igitur delicta, quia ea hic subtiliter attendit, ut feriat; curat uero quia hec per flagellum funditus relaxat, unde iniquitatem quoque illius persecutoris sui, quem in terra prostrauerat, signando curauit, cum de illo ad Ananiam dixit: uas electionis mihi est iste ut portet nomen meum coram regibus et gentibus et filiis Isrel. Ego  enim ostendam illi quanta oporteat eum pro nomine meo pati . Cum enim adhuc pro transactis excessibus uenturas minatur passiones, profecto hoc quod deliquerat, in corde signatum tenebat; sed procul dubio delicta eius signando, curauerat, quem uas electionis uocabat. uel certe peccata nostra signantur in sacculo, cum mala que fecimus, sollicito semper corde pensamus. Quid namque est cor hominis, nisi sacculus Dei? ubi dum studiose conspicimus per quanta delinquimus, peccata nostra quasi in Dei sacculo signata portamus. An non peccatum suum Dauid signatum tenebat in sacculo, qui dicebat: Iniquitatem meam ego cognosco, et peccatum meum contra me est semper?  Et quia culpas, quas nos intuendo, et penitendo cognoscimus,  pius nobis Conditor relaxat, recte post signata in sacculo delicta, subiungit: Sed curasti iniquitatem meam. Ac si aperte dicat: Que modo signas, ut penitendo uideam, agis procul dubio, ne in retributione uideantur. Per penitentiam quippe, ut nubem peccata delentur, et quasi nebulam, ne in iudicio appareant, annullantur. Per cordis contritionem, et dignam de commissis satisfactionem peccatorum ueniam consequi credimus, et Deo, a quo peccando longe recessimus, appropinquare non dubitamus.« His ergo sancte Quadragesime diebus ieiuniis et uigiliis necesse est, karissimi, ut corpora nostra castigemus, si Deum habere propitium querimus. Queramus eum insistendo operibus bonis,  quatenus illum inuenire placatum possimus in die necessitatis. Sciendum tamen est, quia qui illum in presenti uita bona operando non quesierit, in futura eum minime inuenire poterit, quod Isaias propheta testatur, dicens:

Querite Dominum, dum inueniri potest; inuocate eum dum prope est . Ac si diceret: Querite Dominum fide, opere et simplicitate, dum inueniri potest, id est dum uiuitis, dum penitentie locus est; inuocate eum in ueritate, dum prope est, scilicet dum tempus habemus. Unde beatus Paulus ait: Ecce nunc tempus acceptabile, ecce nunc dies salutis . Modo potest inueniri Deus merito fidei, et non potest uideri; in futuro autem uidebitur, et tamen a peccatoribus non inuenietur.  Quasi diceret: Querite Dominum toto corde, dum prope est, ne uestris uitiis recedat a uobis, qui appropinquat appropinquantibus sibi, et letus occurrit filio reuertenti . Querite ergo illum bona operando in hoc presenti seculo, si eum queritis inuenire placatum in futuro. Sequitur: Derelinquat impius uiam suam, et uir iniquus cogitationes suas, et reuertatur ad Dominum, et miserebitur eius, et ad Deum nostrum quoniam multus est ad ignoscendum. Ac si aperte dicat: Derelinquat impius uiam suam prauam, hoc est declinet a malo, et faciat bonum, et uir iniquus cogitationes suas pessimas, de quibus dicitur: Ut quid cogitatis mala in cordibus uestris?  et reuertatur bona operando ad Dominum, qui non uult mortem peccatoris,  sed magis ut conuertatur, et uiuat ; et ad Deum nostrum, quoniam ut clementissimus pater multus est, id est multum misericors est ad ignoscendum. Iterum subiungens, ait: Non enim cogitationes mee, cogitationes uestre, neque uie uestre, uie mee. Ac si aperte dicat: Ne putetis difficile esse quod spondeo, considerate quod inter mea et uestra consilia multa sit differentia; et quanta nature, tanta uoluntatis diuersitas. Quasi diceret: Et misereri uolo, et possum, quia cogitationes mee non sunt mutabiles, sicut cogitationes uestre in deterius mutantur, ut in libro Psalmorum scribitur: Dominus dissipat consilia gentium, reprobat autem cogitationes populorum et reprobat consilia principum . De meis autem cogitationibus  dicitur: Consilium Domini in eternum manet: cogitationes cordis eius in generatione et generationem . Non sunt ergo cogitationes mee, cogitationes uestre, neque uie uestre praue, uie mee recte dicit Dominus, quia sicut exaltantur celi a terra, sic exaltate sunt uie mee a uiis uestris, et cogitationes mee a cogitationibus uestris. Ac si diceret: Sicut exaltantur celi angelorum a terra hominum, sic exaltate sunt uie mee recte a uiis uestris prauis, et immobiles atque inscrutabiles cogitationes mee a cogitationibus uestris, quoniam uane sunt. De quibus dicitur: Cogitauerunt consilia que non potuerunt stabilire .

Alia similitudine ostendit Isaias, quia multus est  ad ignoscendum, dicens: Et quomodo descendit imber et nix de celo, et illuc ultra non reuertitur, sed inebriat terram et infundit eam et germinare eam facit, et dat semen serenti, et panem comedenti; sic erit uerbum meum quod egredietur de ore meo. Ac si aperte dicat: Quomodo descendit imber et nix de celo, id est euangelica doctrina de nubibus, hoc est de apostolis; et illuc ultra non reuertitur, sed dilectione Dei et proximi inebriat terram, id est terrenorum corda, et infundit eam aqua uiua de qua dicitur: Flumina de uentre eius fluent aque uiue , et sic germinare eam facit fructus iustitie, et dat semen serenti, id est filios spirituales predicanti uerbum Dei , et panem  spiritualis doctrine comedenti, se uidelicet in sanctis disciplinis exercenti. Unde dicitur: Mitte panem tuum super aquam, quia in multitudine dierum tuorum inuenies eum , hoc est panem doctrine tue, et gratiam spiritualem cunctis infunde, et in nouissimo premia recipies. Sic erit uerbum meum quod egredietur de ore meo. Hic a Deo Patre fit promissio de salute Iudeorum et gentium. Ac si Deus Pater apertius loqueretur dicens: Sic erit uerbum meum quod egredietur de ore meo, Filius meus scilicet qui in principio erat uerbum, et uerbum erat apud me, et Deus erat uerbum . Cum uenerit plenitudo temporis, omnia supradicta perficiet, uerbum, inquit, quod egredietur de ore meo, iuxta illud uidelicet quod scribitur in Prouerbiis: Ego ex ore  Altissimi prodiui .

Aliter. uerbum quod egredietur de ore meo, de ore scilicet prophetarum et apostolorum, per quos Christus predicabitur populis. Os enim Dei Patris Christus est, per quem Deus Pater mundo manifestatus est. Unde ipsi dicit in Euangelio: Pater manifestaui nomen tuum hominibus . Os etiam Christi sancti predicatores fuerunt, qui eum uniuersum mundum predicauerunt. Sequitur: Non reuertetur ad me uacuum, sed faciet quecunque uolui, et prosperabitur in his ad que misi illud. Ac si diceret Deus Pater: Postquam uerbum mihi ceternum, quod egredietur de ore meo ad liberandum humanum genus, perfecerit uoluntatem meam in nouissimis diebus, iterum redibit ad me  acquisito regno, et sedebit a dextris meis secundum illud Psalmiste: Dixit Dominus Domino meo: Sede a dextris meis . Non reuertetur, inquit, ad me uacuum, sed faciet de redemptione humani generis, quecunque uolui. Unde est illud euangelicum: Pater non reliquit me solum quia que placita sunt ei, facio semper . Et prosperabitur in his ad que misi illud. Quasi diceret: Prosperabitur etiam secundum hominem in his ad que misi illud, predicando scilicet et ad fidem populos conuertendo. Unde dicitur: Et iehsu proficiebat etate et sapientia apud Deum et homines .

Derelinquat ergo impius, ut supradictum est, uiam suam prauam, et uir iniquus cogitationes suas  pessimas, et reuertatur toto corde ad Dominum, penitendo, et non tantum grauia peccata, sed et uenialia in hoc ieiunii tempore lugendo; quia multa leuia efficiunt  unum grande, sicut solent ex  minutis et paruis guttis immensa flumina crescere. Leuia uero, id est uenialia peccata si per penitentiam dimissa non fuerint in hoc seculo, per ignem transitorium purgabuntur in futuro; grauiora autem uel criminalia, si per quotidianas lacrymas et per dignam satisfactionem hic non fuerint dimissa, in futuro nichilominus erunt insolubilia ac damnabilia. Unde Paulus apostolus ait: Fundamentum aliud nemo potest ponere preter id quod positum est, quod est Christus iehsu. Si quis autem superedificauerit, aurum, argentum, lapides pretiosos, fenum, ligna, stipulam, uniuscuiusque opus manifestum erit: dies enim Domini declarabit, quia uniuscuiusque opus ignis probabit. Si cuius opus manserit quod superedificat, mercedem accipiet; et  si cuius opus arserit, detrimentum patietur: ipse autem saluus erit, sic tamen quasi per ignem .  Multi lectionem istam male intelligentes falsa securitate decipiuntur, dum credunt quod super fundamentum Christi peccata capitalia edificent, et peccata ipsa per ignem transitorium possint purgari, et sic postea ad uitam eternam peruenire. Intellectus iste, dilectissimi fratres, corrigendus est, quia non capitalia, sed minuta peccata purgantur, quia ipsi se seducunt, qui sibi in illo transitorio uel purgatorio igne taliter blandiuntur.

De ipsis tamen maioribus siue minoribus peccatis aliqua commemoranda sunt, ne se aliquis inaniter excusare conetur et dicat: Nescio que sunt uenialia uel criminalia peccata. Nos autem breuiter ex  uenialibus siue criminalibus quedam dicamus, ne peccantibus desperationem faciamus. Sacrilegium uidelicet, homicidium, adulterium, falsum testimonium, furtum, periurium, rapina, auaritia, superbia, iracundia, ebrietas, et si que sunt talia. Si ergo aliquis ista sibi grauiora peccata dominari cognouerit, nisi digne penituerit eaque longe ante cum lacrymis, suspiriis, ieiuniis et largis eleemosynis emendauerit, in illo transitorio igne purgari non poterit, sed eterno, ut credimus, incendio ardebit. Ideo transitorius ignis dicitur quia per eum quorumdam electorum anime transire ad requiem creduntur; uel quod transeat, nec in eternum permaneat. Leuiora autem peccata licet pluribus sint  nota, ex eis tamen propter minus intelligentes dicamus aliqua. Quoties in cibo, uel potu plus accipimus quam necesse est; si plus loquitur aliquis, uel tacet quam oportet; si pauperem importune petentem exasperat, et si sanus corpore aliis ieiunantibus  prandere presumat, et somno deditus tarde ad ecclesiam surgat; uxorem habens si eam excepto filiorum desiderio, cognouerit; si carceratos et infirmos non uisitauerit; si discordes ad concordiam non reuocauerit; si otiosis uerbis intentus fuerit; si incaute iurauerit; si aliquem maledixerit, cum scriptum sit: Neque maledici regnum Dei possidebunt ; uel si aliqua interdum illicita cogitauerit, hec, et his similia ad minora pertinent peccata, sine quibus hec presens uita transiri non ualet: et ideo continuis orationibus, largioribus eleemosynis, ieiuniis, et ceteris misericordie operibus, maxime que per eorum indulgentiam, qui in nos peccant, assidue redimantur. Quidquid enim de istis peccatis minimis, id est uenialibus, a nobis  redemptum in hoc seculo non fuerit, igne transitorio purgandum est. Sed si ueraciter penitentiam agimus, et tribulationibus pro Deo affligimur, et si in aduersitatibus Deo gratias agimus, et minus nos confitemur pati, quam meremur, peccata ipsa in hoc seculo purgantur, ut in futuro ignis purgatorius aut parum aut nichil inueniat quod exurat. Tandiu enim, ut sancti doctores asserunt, in illo purgatorio igne moras habebimus, donec peccata consumantur, que commisimus. Dicunt etiam quia ignis ille durior est, quam quidquid in hoc seculo penarum aut uideri, aut sentiri, aut cogitari potest.

Gregorius etiam in libro  Dialogorum Petro  interroganti, utrum post mortem purgatorius ignis credendus sit, satis conuenientia introducens testimonia, non solum de purgatorio, uerum etiam de eterno igne, ita respondens ait: »Ambulate, inquit Dominus, dum lucem habetis ne tenebre uos, comprehendant . Per prophetam quoque ipse Dominus ait: Tempore accepto exaudiui te , et in die salutis adiuui te (item  propheta: Querite Dominum dum inueniri potest, inuocate eum dum prope est , quod Paulus apostolus exponens, dicit: Ecce nunc tempus acceptabile, ecce nunc dies salutis . Salomon quoque ait: Quodcunque potest manus tua facere, instanter operare: quia nec opus, nec ratio, nec scientia, nec sapientia erit apud inferos, quo tu properas  . Dauid quoque ait: Quoniam in seculum misericordia eius , ex quibus nimirum sententiis constat, quia qualis hinc quisque egreditur, talis in iudicio presentatur; sed tamen de quibusdam leuibus culpis esse ante iudicium purgatorius ignis credendus est, pro eo quod ueritas dicit: Si quis in Spiritu sancto blasphemiam dixerit, non remittetur ei nec in hoc seculo, nec in futuro . In qua sententia datur intelligi quasdam culpas in hoc seculo, quasdam uero in futuro posse relaxari: quod enim de uno negatur, consequens intellectus patet, quia  de quibusdam conceditur; sed tamen, ut predixi, hoc de paruis minimisque peccatis fieri posse credendum est, sicut est assiduus otiosusque sermo, immoderatus risus, uel peccatum cure rei familiaris, que uix sine culpa etiam ab ipsis agitur, qui culpam qualiter declinare debeant, sciunt: aut in rebus non grauibus error ignorantie, que cuncta etiam post mortem grauant, si adhuc in hac uita positis minime fuerint relaxata. Nam et cum Paulus dicat, Christum esse fundamentum atque subiungat: Si quis superedificauerit super hoc fundamentum aurum, argentum, lapides pretiosos, ligna, fenum, stipulam; uniuscuiusque opus quale sit ignis probabit, si cuius opus manserit, quod superedificauit, mercedem accipiet; si cuius opus arserit detrimentum  patietur; ipse autem saluus erit, sic tamen quasi per ignem. Quamuis hoc de igne tribulationis in hac uita nobis adhibito possit intelligi; tamen si quis hec de igne future purgationis accipiat, pensandum sollicite est, quia illum dixit, per ignem posse saluari, non qui super hoc fundamentum ferrum, es, uel plumbum edificat, id est peccata maiora, et idcirco duriora, atque tunc insolubilia, sed ligna, stipulam, id est peccata minima atque leuissima, que ignis facile consumat.«

Hoc tamen sciendum est, quia illic saltem de minimis nichil quisque purgationis obtinebit, nisi bonis hoc actibus in hac adhuc uita positus meruerit, ut illic obtinere salutem possit. Si ergo dilectissimi ardorem utriusque ignis purgatorii scilicet et eterni  euadere querimus, necesse est ut non solum grauia, sed et leuia peccata uitemus. Si a future uite cupimus liberari incendiis, oportet nos uitam nostram corrigere non solum a grauioribus, sed etiam a leuioribus culpis. Emendemus peccata nostra per puram confessionem, dum adhuc uiuimus, ne post hanc uitam gehenne tradamur ignibus. Peccata namque uulnera sunt anime. In hoc igitur sacro ieiunio, dum tempus habemus, uulneribus anime medicamenta penitentie apponamus, ne subito preoccupati die mortis queramus spatium penitentie, et inuenire non possimus. In hac enim tantummodo salutis die conceditur nobis licentia penitentie. Qui deuote illam in hoc acceptabili  tempore non acceperit, in futuro eam nequaquam inuenire poterit. Unde beatus Iob inter cetera, que ad eruditionem sancte Ecclesie protulit, loquitur, dicens: Neque enim ultra in hominis potestate est, ut ueniat ad Deum in iudicium .

Gregorius  »uersus iste tanta maiore disputatione indiget, quanto hoc quod dicit, si negligatur, acrius dolet. Hic nimirum non illud iudicium designatur, quod per eternam retributionem punit, sed quod mente conceptum per confessionem diluit: ad illud quippe uenire non desiderat, quisquis se per illud damnare formidat. Dum ergo dicitur:  Neque enim ultra in hominis potestate est, ut ueniat ad Deum in iudicium, profecto ostenditur esse quoddam iudicium, quod quandoque etiam a damnatis et reprobis desideretur. Et quod est illud iudicium, nisi hoc de quo Paulus apostolus dicit: Si nosmetipsos iudicaremus, non utique iudicaremur . Et de quo per prophetam dicitur: Non est iudicium ingressus eorum ; et de quo Dauid ait: Honor regis iudicium diligit ; ut uidelicet, quia qui iam Dominum honorat ex fide, sollicite iudicet, quid ei debeat in operatione. Unde rursum scriptum est: Iudicare coram Domino, et exspecta eum ; coram Domino iudicatur qui corde Dominum conspicit, et actus suos sub eius presentia sollicita inquisitione discernit,  quem tanto quisque securus  exspectat, quanto quotidie uitam suam suspectus examinat: qui enim ad eternum eius iudicium uenerit, non iam coram illo, sed ab illo iudicatur. De hoc quoque mentis iudicio obliuiscenti anime per prophetam Dominus dicit: Reduc me in memoriam, ut iudicemur simul; narra si quid habes ut iustificeris . Debet enim uniuscuiusque mens et causas suas apud Dominum, et causam Domini contra se sollicita inquisitione discutere. Debet caute pensare uel que ab eo bona perceperit, uel que mala bonis illius peruerse uidendo responderit: quod electi quidem quotidie facere omnino non cessant. Unde bene Salomon ait: Cogitationes iustorum iudicia : accedunt enim ad secretarium  iudicis intra sinum cordis, et considerant quam districte quandoque feriat, qui diu patienter exspectat; metuunt in his que se egisse meminerunt; puniunt flendo, quod perpetrasse intelligunt; subtilia timent diuina iudicia, etiam de his que in semetipsis intelligere fortasse non possunt. uident enim uideri diuinitus, quod ipsi in se per humanitatem non uident, conspiciunt districtum iudicem, qui quo tardius uenit, eo seuerius percutit. Sanctorum etiam Patrum residere conuentum cum eo pariter contemplantur, eorumque uel exempla, uel dicta se contempsisse reprehendunt, atque in hoc secreto interioris iudicii ipsa mentis sue exsecutione constricti, penitendo feriunt, quod superbiendo commiserunt. Ibi namque aduersum se  quidquid se impugnat, enumerant; ibi ante oculos suos, omne quod defleant, coaceruant; ibi quidquid per iram districti iudicis decerni possit intuentur; ibi tot patiuntur supplicia, quot pati timent.

Nec deest in hoc iudicio mente concepto omne ministerium, quod punire reos suos plenius debeat: nam conscientia accusat, ratio iudicat, timor allegat  , dolor excruciat. Quod iudicium eo certius punit, quo interius seuit, quia uidelicet ab exterioribus non accedit. Unusquisque enim, cum causam huius examinis contra se aggredi ceperit, ipse  est exactor, qui exhibet; ipse reus, qui exhibetur. Odit qualem fuisse se meminit, et ipse, qui est, semetipsum insequitur illum qui fuit, atque ab ipso homine aduersus semetipsum fit quedam in animo rixa parturiens cum Deo pacem. Hanc cordis rixam Dominus requirebat cum per prophetam dicebat: Attendi, et auscultaui: nemo quod bonum est loquitur, nullus est qui agat penitentiam super peccato suo, dicens: quid feci? . Ista humani cordis rixa Dominus placatus est, cum prophete suo de Achab rege semetipsum accusante, uel reprehendente loqueretur dicens: uidisti Achab humiliatum coram me? Quia igitur humiliatus est mei causa, non inducam malum in diebus eius . Quia ergo in potestate nostra est internum mentis nostre  contra nos subire iudicium, recognoscendo accusemus nosmetipsos quales fuimus; penitendo torqueamus; non cessemus, dum licet, iudicare quod fecimus; audiamus iterum caute quod dicitur: Neque enim ultra in hominis potestate est, ut ueniat ad Deum in iudicium. Reproborum namque esse proprium solet, semper praua agere et nunquam que egerint, retractare. Omne enim quod faciunt ceca mente pertranseunt, factumque suum, nisi cum puniti fuerint, non agnoscunt. At contra electorum est actus suos quotidie ab ipso cogitationis fonte discutere, et omne, quod turbidum profluit, ab intimis exsiccare. Sicut enim non sentimus quomodo crescunt membra, proficit corpus, mutatur species, nigredo capillorum albescit in canis; omnia hec nobis  nescientibus aguntur in nobis, ita mens nostra per momenta uiuendi ipso curarum usu, a semetipsa permutatur, et non agnoscimus, nisi uigilanti custodia ad interiora nostra residentes, profectus nostros quotidie, defectusque pensemus. Hoc ipsum enim in hac mortali uita consistere, quasi ad uetustatem est ire; et cum indiscussa mens relinquitur, in quodam senio torporis sopitur; quia sui negligens et propositum robur insensibiliter perdens, a forma prioris fortitudinis, dum nescit, senescit. Unde et per prophetam super Ephraim specie dicitur: Comederunt alieni robur eius et nesciuit; sed et cani efflusi sunt in eo, et ipse ignorauit . Cum uero semetipsam querit, et subtiliter penitendo  se discutit, ab hac ipsa uetustate sua lota lacrymis, et merore incensa renouatur, et que iam pene inueterata fuerat, per subministrata interni amoris studia nouum calet. Unde Paulus apostolus usu mortalis uite ueterascente, discipulos admonet, dicens: Renouauimini spiritu mentis uestre, et induite nouum hominem, qui secundum Deum creatus est in iustitia et sanctitate ueritatis : sed ad hec agenda ualde exempla Patrum et sacri eloquii precepta nos adiuuant.

Si enim sanctorum opera inspicimus, et diuinis iussionibus aurem prebemus, alia nos contemplata, alia audita succedunt, et cor nostrum torpore non  constringitur, dum imitatione prouocatur. Unde bene ad Moysen dicitur: Ignis in altari semper ardebit, quem nutriet sacerdos subiiciens mane ligna per singulos dies . Altare quippe Dei est cor nostrum in quo iubetur ignis semper ardere, quia necesse est ex illo ad Deum caritatis flammam indesinenter ascendere: cui per singulos dies sacerdos ligna subiiciat, ne exstinguatur. Omnis enim Christi fide preditus membrum utique summi sacerdotis effectus est sicut cunctis fidelibus Petrus apostolus dicit: uos autem genus electum, regale sacerdotium ; et sicut Ioannes apostolus in Apocalypsi ait: Fecisti nos Deo nostro regnum, et sacerdotes . Sacerdos ergo in altari ignem nutriens quotidie ligna subiiciat, id est fidelis quisque, ne in  eo flamma caritatis deficiat, in corde suo tam exempla precedentium, quam sacre Scripture testimonia congerere non desistat. Nam quasi quedam fomenta igni dare est, in exercitatione caritatis uel Patrum exempla, uel precepta Dominica ministrare. Quia enim interna nouitas nostra ipsa quotidie huius uite conuersatione ueterascit, ignis iste adhibitis lignis nutriendus est, ut dum per usum se nostre uetustatis extenuat, per Patrum testimonia, et exempla reuiuiscat. Et bene illic precipitur, ut mane ligna per singulos dies congerantur: hec quippe non fiunt, nisi cum nox cecitatis exstinguitur; uel certe quia mane prima pars diei est postpositis cogitationibus uite presentis, hoc primo loco quisque  fidelium cogitet, ut quod in se iamiamque quasi deficit quibus ualet, nisibus, studium caritatis inflammet. Ignis enim iste in altare Domini, id est in corde nostro citius exstinguitur, nisi solerter adhibitis Patrum exemplis, et Dominicis testimoniis reparetur. Bene autem illic subiungitur: Et imposito holocausto, desuper adolebit adipes pacificorum; nam quisquis in se hunc ignem caritatis accendit, semetipsum utique holocaustum imponit, quia omne iudicium, quod in se male uiuebat exurit. Cum enim cogitationum suarum interna considerat, et uitam reprobam per immutationis gladium mactat, in ara se sui cordis imponit et igne caritatis accendit. De qua hostia pacificorum adipes redolent, qua interna noue uite impinguatio inter nos et Deum pacem,  scilicet odorem nobis suauissimum reddit, quia uero eadem caritas in cordibus electorum inexstinguibilis manet, apte illic subditur: Ignis est iste perpetuus, qui nunquam deficiet de altari. Nunquam profecto de altari ignis iste deficiet, quia etiam post hanc uitam eorum mentibus feruor caritatis accrescit. Interna quippe contemplatione agitur, ut omnipotens Deus quo magis uisus fuerit, eo amplius diligatur.

Quod autem diuinis admonitionibus, et precedentium Patrum exemplis adiuti de huius uite profundo liberamur, bene etiam per prophetam Ieremiam in puteo missum, signatum est, qui ut leuetur ex puteo, tunes ad eum, et panni ueteres deponuntur  . Quid enim funes, nisi precepta Dominica figurantur, que quia nos in mala operatione positos et conuinciunt, et eripiunt, quasi ligant, et trahunt, coarctant, et leuant? Sed ne ligatus his funibus, dum trahitur incidatur; simul etiam panni ueteres deponuntur, quia ne diuina precepta nos terreant, antiquorum Patrum nos exempla confortant, et ex eorum comparatione placere nos posse presumimus, quod ex nostra imbecillitate formidamus. Si ergo leuari de hoc profundo festinamus, ligemur funibus, id est preceptis Dominicis astringamur. Intersint panni ueteres cum quibus melius teneantur funes, precedentium scilicet confortemur exemplis, ne infirmos nos, ac timidos precepta subtilia uulnerent, dum leuant.  Quasi quosdam pannos ueteres apostolus Paulus subiungebat, cum subleuandis discipulis preceptis suis spiritualibus exempla ueterum commodaret, dicens: Sancti ludibria, et uerbera experti, insuper et uincula, et carceres, lapidati sunt, secti sunt, tentati sunt, in occisione gladii mortui sunt . Et paulo post: Habentes itaque tantam nubem impositam testium, deponentes omne pondus, et circumstantias peccatorum per patientiam curramus ad propositum nobis certamen . Et iterum: Mementote prepositorum uestrorum, qui uobis locuti sunt in nomine Domini uerbum salutis, quorum intuentes exitum conuersationis imitamini fidem . Superius uidelicet dum spiritualia precepta loqueretur, quasi  funes miserat; postmodum uero memorans exempla maiorum, quasi ueteres pannos adhibebat. Excitati ergo tot uocibus preceptorum, adiuti tot comparationibus exemplorum, ad corda nos redeamus: discutiamus omne quod agimus; et quidquid in nobis diuine rectitudinis regulam offendit, accusemus, ut apud districtum iudicem ipsa nos accusatio excuset. In hoc enim mentis nostre iudicio tanto citius absoluimur, quanto nos districtius reos tenemus; nec ad hec agenda perdenda sunt tempora, quibus uacat; quia ad hec agenda post huius uite tempora non uacat. Inaniter quippe uersiculus iste non dicitur: Neque enim ultra in hominis potestate est, ut ueniat ad Deum in iudicium. Idcirco namque memoramur quod tunc non possumus, nec nunc quod  possumus, negligamus. Sed ecce negotia occupant, que nobis incessanter opposita a considerandis nobis mentis nostre oculum declinant. In istis namque uisibilibus, que intuemur, cor nostrum extra se spargitur, et quid de se intrinsecus agatur, obliuiscitur, dum extrinsecus occupatur. Diuina autem uox terribilibus sententiis suis quasi quibusdam clauis illud pungit, ut euigilet, ut homo occulta super se iudicia, que pressus torpore dissimulat, terrore saltem pulsatus expauescat. Ut enim superius diximus, ipso usu uite ueteris mens male assueta deprimitur, et in hec que exspectat exterius quasi dormiens sopitur; quia postquam semel se ad appetenda uisibilia foris fudit, a contemplandis inuisibilibus  intus euanuit. Unde nunc necesse est, ut que per uisibilia spargitur, de inuisibilibus iudiciis feriatur.

Igitur, fratres karissimi, dum uenire in iudicium ad Deum in potestate habemus, necesse est ut de transactis culpis penitentiam humiliter accipiamus, ne uana mentis securitate decepti ad supplicia subito rapiamur. Ut enim iam dictum est, si uenire ad conscientie iudicium gratis in hac uita noluerimus, in futura ad eterne damnationis iudicium inuiti ueniemus. Libenter itaque per puram confessionem iudicemus nosmetipsos in hoc seculo, ne propter mentis duritiam, et impenitens cor condemnemur in futuro. Sed quid est penitentia, uel que utilitas in ea? Secunda tabula post naufragium est  penitentia, ut ait beatus Hieronymus; quia, si quis uestem innocentie in baptismo perceptam peccando corruperit, penitentie remedio illam recuperare poterit  . Prima tabula est baptismus, ubi uetus homo deponitur, et nouus induitur; secunda penitentia, qua post lapsum resurgimus, dum uetustas reuersa repellitur, et nouitas perdita resumitur. Est enim penitentia interior, et est penitentia exterior. Penitentia exterior sacramentum est, interior uero uirtus mentis, et utraque est causa salutis, et iustificationis. A penitentia cepit Ioannis predicatio dicentis: Penitentiam agite; appropinquauit enim regnum celorum . Quod autem preco docuit, idem post ueritas predicauit. Penitentia  dicitur a penitendo, qua quis punit illicita, que commisit. Est etiam penitentia, ut ait beatus Ambrosius, Mala preterita plangere, et plangenda iterum non committere. Item Gregorius  : Penitere est anteacta peccata deflere, et flenda non committere: nam qui sic alia deplorat, ut tamen alia committat, adhuc penitentiam agere aut ignorat, aut dissimulat. Quid enim prodest si peccata luxurie quis defleat, et adhuc auaritie estibus anhelet? Unde Hispaniarum doctor Isidorus  : Irrisor est, non penitens, qui adhuc agit unde penitet, nec uidetur Deum deprecari uel poscere subditus, sed subsannare superbus. Canis reuersus ad uomitum, et  penitens ad peccatum. Multi lacrymas indesinenter fundunt, et tamen peccare non desinunt. Quisquis igitur iam peccata sua  nouit deflere, toto mentis conamine a peccatis debet recedere. Quod Isaias propheta peccatoribus precipit, dicens: Lauamini, mundi estote . Lauatur, et mundus est; qui et preterita plangit, et iterum plangenda non committit. Lauatur, et non est mundus qui plangit que gessit, nec deserit; et post lacrymas ea que fleuerat, repetit. Inanis est enim penitentia, quam sequens culpa coinquinat uel commaculat. Nihil prosunt lamenta, si replicantur peccata. Nihil ualet ueniam a malis poscere, et mala denuo iterare. Item beatus Gregorius: Qui peccata  plangit, nec tamen deserit, pene grauiori se subiicit. Item beatus Augustinus, ne peccata iterari debeant, ait: Cauendum est ne quis existimet nefanda illa crimina qualia qui agunt regnum Dei non consequuntur, quotidie perpetranda et eleemosynis quotidie redimenda. In melius est enim uita mutanda, et per eleemosynas de peccatis preteritis propitiandus est Deus, non quodammodo ad hoc emendus, ut ea semper liceat impune committere. Item Pius papa ait: Nihil prodest homini ieiunare, et orare, et alia religionis opera agere, nisi mens ab iniquitate reuocetur. Ille igitur, ut iam supra scripsimus, irrisor est, non penitens, qui sic commissa plangit, ut plangenda uoluntate, uel opere committere non desinat. Ille etiam qui post lacrymas repetit que fleuit, lauatur ad tempus,  sed mundus non est, id est illa munditia non est ei sufficiens ad salutem, quia est momentanea non perseuerans. Item illud: Inanis est penitentia quam sequens culpa coinquinat, sic est intelligendum: Inanis est, scilicet carens fructu sui ipsius, quam sequens culpa coinquinat. Illius enim penitentie fructus est uitatio gehenne, et adeptio glorie. Mortificatur enim illa penitentia, et alia anteacta bona per peccatum sequens, ut non sortiantur mercedem, quam meruerunt, et quam haberent, si peccatum non succederet. Itaque, ut ait beatus Augustinus: Penitere est penam tenere, ut semper puniat in se ulciscendo quod commisit peccando. Ille penam tenet qui semper uindicat in se quod dolet commisisse.  Penitentia ergo est uindicta semper puniens in se quod dolet fecisse. Sed quid restat nobis nisi dolere in omni uita nostra. Ubi enim dolor finitur, deficit et penitentia. Si uero finitur penitentia quid relinquitur de uenia? Unde B. Augustinus: Tandiu gaudeat, et speret quisque de Dei gratia, quandiu sustentatur a penitentia.

Solemnis uero penitentia, ut ait beatus Ambrosius, est illa que fit extra ecclesiam in manifesto, id est ad ostium ecclesie in cinere et cilicio, que pro grauioribus, horrendisque ac manifestis tantum delictis imponitur, et non est iteranda propter reuerentiam sacramenti, ne uilescat, et contemptibilis hominibus fiat, de qua beatus Augustinus ait  : Quamuis caute, et salubriter prouisum sit,  ut locus illius humillime penitentie semel in Ecclesia concedatur, ne medicina uilis minus utilis esset egrotis, que tanto magis salubris est, quanto magis fuerit contemptibilis, quis tamen audeat dicere Deo: Quare huic homini qui post penitentiam primam rursus se constrinxit laqueis iniquitatis, adhuc iterum parcis? Iteranda est itaque penitentia, si grauiora denuo iterentur peccata, sed non solemniter ut prima, ne uilescat. Origenes quoque de hac solemni penitentia, que pro grauioribus iniungitur criminibus ait: Si nos aliqua culpa mortalis inuenerit,  que non in crimine mortali, uel in blasphemia fidei, sed in sermonis, uel in morum uitio constat, semper culpa hec reparari potest, nec interdicitur aliquando de huiusmodi penitentiam agere; sed non ita de grauioribus criminibus. In grauioribus enim criminibus semel tantum penitentie conceditur locus. Communia uero peccata que frequenter incurrimus, semper penitentiam recipiunt, semperque redimuntur. Communia dicit peccata uenialia, et forte mortalia quedam aliis minus grauia, que sicut sepe committuntur, ita per penitentiam frequenter redimuntur. Sed de grauioribus criminibus semel tantum agitur penitentia solemnis: nam et de illis, si iterentur, iteratur penitentia, sed non solemniter.

  Sunt nonnulli, quos penitet peccasse, sed tamen omnino reseruantes sibi quedam uitia in quibus delectentur, non aduertentes Dominum simul mutum et surdum a demonio liberasse. Unde beatus Augustinus ait: Per hoc docet nos Dominus, nunquam sanari nisi de omnibus peccatis: si enim ipse uellet peccata ex parte sanari, habentem septem demonia perficere potuit, sex expulsis, expulit autem septem, ut omnia crimina simul eiicienda doceret. Legionem uero demonum ab alio eiiciens, nullum relinquit de omnibus, qui liberatum possideret; ostendens, quia si etiam peccata sint mille oportet de omnibus penitere. Nunquam enim aliquem sanauit Dominus, quem non omnino liberauerit. Totum  enim hominem sanauit in Sabbato, quia et corpus ab omni infirmitate, et animam ab omni contagione; indicans penitentem oportere simul dolere de omni crimine. Scio enim Dominum esse inimicum omni criminoso. Quomodo ergo qui unum crimen reseruat, de alio recipiet ueniam? Sine amore Dei consequeretur ueniam, sine quo nemo unquam inuenit gratiam. Hostis enim Dei est, dum ostendit se perseuerantem in peccatis. Quedam enim impietas infidelitatis est ab illo, qui iustus et iustitia est, dimidiam sperare ueniam. Iam enim sine uera penitentia inueniret gratiam. Penitentia enim uera ad baptismi puritatem conatur ducere, recte enim penitens quidquid sordis post purificationem contraxit, oportet ut abluat saltem lacrymis mentis. Sed satis durus est, cuius  mentis dolorem oculi non declarant. Sciat itaque se culpabiliter durum, qui deflet dura damna temporis uel mortem amici, et dolorem peccati non ostendit lacrymis. Unde etiam beatus Augustinus penitentes admonens, dicit: Penitentes, si uere estis penitentes, et non estis irridentes, mutate in melius uitam et reconciliamini Deo. Penitentiam agis, genua figis, et rides? Subsannas penitentiam Dei, si penitentiam agis peniteat te; si te non penitet, nec penitens es. Si ergo penitet, cur iterum malum facis? Si fecisse malum penitet, noli iterum malum facere. Si adhuc facis, non es certe penitens. Innocentius papa, que sit falsa penitentia  aperte insinuat, dicens: Admonemus fratres nostros, episcopos scilicet ac presbyteros, ne falsis penitentiis laicorum animas decipi et in infernum pertrahi patiantur. Falsam autem penitentiam esse constat, cum spretis pluribus peccatis de uno solo agitur penitentia, uel cum sic agitur de uno ut non discedatur ab alio.

Illa ergo sola uera est penitentia, que peccatum delet, quod illa sola facit, que peccatum corrigit; si quando frater sic peccat in fratrem, ut emendare non ualeat, quod peccauit, potest ei dimitti. Demit enim iniuste quis alicui quod restituere non ualet, ut oculum, uel uitam, et huiusmodi, et tamen si penituerit cum amore condigne satisfactionis peccati ueniam habet. Nec ideo quisquam putet, qui  rem alienam iniuste abstulit, quam reddere potest, de illo peccato penitere, ac ueniam consequi nisi restituat ablatum. Quandiu enim res, propter quam peccatum est, non redditur, si reddi potest, non agitur penitentia, sed fingitur

 In perfectione autem penitentie tria sunt consideranda, uel obseruanda, scilicet compunctio cordis, confessio oris, satisfactio operis. Unde Ioannes os aurei  : Perfecta penitentia cogit peccatorem omnia libenter ferre, ut in corde eius sit contritio, in ore confessio, et in opere tota humilitas. Hec est fructifera penitentia, ut sicut tribus modis Deum offendimus, scilicet corde, ore et manu, ita tribus modis satisfaciamus Deo. Sunt enim tres  pcccati differentie, ut ait beatus Augustinus, uidelicet in corde, in facto, in consuetudine, uel in uerbis tanquam tres mortes: una quasi in domo, scilicet cum in corde consentitur libidini; altera quasi prolata iam extra portam, cum in factum procedit assensus; tertia uero cum male consuetudinis tanquam mole premitur animus, noxie defensionis clypeo armatur quasi in sepulcro iam putans. Hec sunt tria genera mortuorum quos Dominus legitur suscitasse. Huic ergo triplici morti triplici remedio occurritur, contritione uidelicet, confessione et satisfactione. Compunctio commendatur nobis, ut ait Propheta: Scindite corda uestra, et non uestimenta uestra, etc.  Confessio ubi dicitur: Iustus in principio accusator est sui : uere enim confitetur qui se accusat, qui exsecrando malum sibi imputat. Et Psalmista nos ad confessionem inuitans, ait: Effundite coram illo corda uestra; quia Deus adiutor noster in eternum . Ac si diceret: Euacuate coram Deo corda uestra non coram hominibus, quia tunc ipse uidet, cum ueram confessionem facimus. Effundite, dico, lacrymabiliter deprecando, humiliter confitendo, ueraciter penitendo, non fallaciter sperando. uel effundite coram illo, id est consideratione illius, uel dum ille suscipiat; uel effundite, id est transcendite corda uestra, ut de illo cogitare sufficiatis. Ac si aperte diceret: Transit quidquid concipis  preter Deum, ipse manet. In ipsum effunde quidquid sollicitudinis concipit cor tuum. Ideo coram illo effundite corda uestra, quia quod per uos non potestis, ipse faciet. Adiutor noster est perducendo in eternum, misericors uocando, iustificando, conseruando. Satisfactio etiam a Ioanne precipitur ubi ait: Facite fructus dignos penitentie : uidelicet ut secundum qualitatem et quantitatem culpe, sit qualitas et quantitas pene. Ideo penitentie discretio ualde necessaria est, ut illa gerat que Augustinus tradit, dicens: Consideret qualitatem criminis in loco, in tempore, in perseuerantia, in uarietate persone: et quali hoc fecit tentatione, et in ipsis uitiis multiplici exsecutione. Oportet enim fornicantem penitere secundum excellentiam sui status  uel officii, uel secundum modum meretricis, et in modo corporis sui, qualiter turpitudinem egit, si in loco sacrato, si in tempore orationi constituto, ut sunt festiuitates et tempora ieiunii. Consideret etiam penitens quantum perseuerauerit in peccato, et defleat quod perseueranter peccauit, et quanta fuit uictus impugnatione: sunt enim qui non solum non uincuntur, sed ultro se peccato offerunt, nec spectant tentationem, sed preueniunt uoluntatem. Pertractet etiam secum penitens, quam multiplici actione uitii delectabiliter peccauit. Omnis ista uarietas confitenda est, et deflenda, ut cum cognouerit quod peccatum est, cito inueniat Deum propitium; in cognoscendo augmentum peccati inueniat cuius sapientie. et etatis  fuerit, et cuius ordinis. Immoretur in singulis istis, et sentiat modum criminis purgans lacrymis omnem qualitatem uitii. Defleat iterum uirtutem qua caruit; dolendum enim est, non solum quod peccauit, sed quia se uirtute priuauit. Defleat, etiam, quoniam offendens in uno factus est omnium reus.

Ingratus enim exstitit, qui plenus uirtutibus Deum omnino non timuit. In hoc enim quisque peccator fit culpabilior, quo Deo est acceptior. Ideo Adam plus peccauit, quia omni bono abundauit. Alio etiam modo offendens, in uno factus est omnium reus, quia omnis uirtus patitur detrimentum ab uno uitio. Ponat se penitens omnino in iudicio, et potestate sacerdotis, nichil sui sibi reseruans, ut omnia, eo iubente, paratus sit facere pro  recipienda uita anime, que faceret pro euitanda corporis morte; et hoc cum desiderio, quia uitam recuperat perpetuam. Cum gaudio enim facere debet immortalis futurus, que faceret pro differenda morte moriturus. Semper deprecetur Deum, et offerat Deo mundam mentem, et cordis contritionem. Deinde si aliquid potest offerre de possessione sua, tunc securus offerat: Respexit Dominus ad Abel, et ad munera eius . Prius dixit ad Abel, quam ad munera eius. In iudicio igitur cordis conferenda est eleemosyna tribuentis: nec considerandum est quantum, sed qua mente, qua affectione dat quod  potest. Qui igitur sua peccata redimere uult temporalium rerum oblatione, prius offerat mentem. Caueat, ne uerecundia ductus, diuidat apud se confessionem, ut diuersa diuersis sacerdotibus uelit manifestare. Quidam enim uni sacerdoti celant, que alteri manifestanda conseruant, quod est se laudare, et ad hypocrisim tendere, et semper uenia carere, ad quam frustra putant peruenire. Caueat etiam, ne prius ad Dominicum corpus accedat, quam confortet bonis operibus conscientiam, et doleat, quod nondum audeat sumere, quem multum desiderat, cibum uidelicet salutarem. Cohibeat etiam se a ludis et spectaculis seculi, si perfectam uult consequi remissionis gratiam. Isti sunt fructus digni penitentie, animam liberantes captiuam,  et in libertatem seruantes: et sicut sunt digni fructus penitentie, ac uera satisfactio, ita etiam indigni fructus, et falsa satisfactio, id est falsa penitentia, unde beatus Gregorius ait: Falsas penitentias dicimus, que non secundum auctoritates sanctorum, pro qualitate criminum imponuntur: ideoque miles uel negotiator, uel alicui officio deditus, quod sine peccato exerceri non possit, si culpis grauioribus irretitus ad penitentiam uenerit, uel qui bona alterius iniuste detinet, uel qui odium in corde gerit, recognoscat se ueram penitentiam non posse peragere nisi negotium relinquat, uel officium deserat, et odium ex corde dimittat, et bona, que iniuste abstulit, restituat. Ne tamen desperet: interim quidquid  boni facere potest, hortamur ut faciat, ut Deus cor eius illustret ad penitentiam.

Que autem pro uenialibus sit satisfactio sufficiens, Augustinus insinuat in Enchiridion, ita inquiens: De quotidianis, et breuibus, leuibusque peccatis, sine quibus hec uita non ducitur, quotidiana oratio fidelium satisfacit: eorum est enim dicere: »Pater noster, qui es in celis; sanctificetur nomen tuum ,« et cetera. Delet omnino hec oratio minima et quotidiana peccata; delet et illa, a quibus fidelium uita etiam scelerate gesta, sed penitendo in melius commutata discedunt. Si ut ueraciter dicitur; »dimitte nobis debita nostra  ,« id est si fiat quod dicitur, quia et ipsa eleemosyna est, ueniam petentibus omnino ignoscere. Ad agendam penitentiam,  ut ait beatus Augustinus  , non sufficit mores in melius commutare, et a malis factis recedere, nisi et de his que facta sunt satisfaciat Domino per penitentie dolorem, per humilitatis gemitum, per contriti cordis sacrificium, cooperantibus eleemosynis. Quem ergo penitet, omnino peniteat, et dolorem lacrymis ostendat. Representet uitam suam per sacerdotem, preueniat iudicium Dei per confessionem. Non itaque sufficit confiteri Deo peccata sine sacerdote, nec est uere penitens humilis, si non desiderat, et requirit sacerdotis iudicium. Sed nunquid equale ualet alicui confiteri socio uel  proximo suo, saltem si deest sacerdos? Sane ad hoc dici potest, quod sacerdotis examen requirendum est studiose, quia sacerdotibus concessit Deus potestatem ligandi et soluendi, et ideo quibus ipsi peccata dimittunt, et Deus dimittit. Si tamen sacerdos defuerit, proximo, uel socio est facienda confessio. Unde ait beatus Augustinus: Qui uult confiteri peccata, ut inueniat gratiam, querat sacerdotem, qui sciat ligare et soluere, ne cum negligens circa se exstiterit, negligatur ab eo, qui eum misericorditer monet et petit, ne ambo in foueam cadant, quam stultus euitare noluit. Beda uero inter confessionem uenialium, et mortalium peccatorum distinctionem facit, dicens: Cequalibus quotidiana et leuia; grauiora uero sacerdoti, episcopo uidelicet  pandamus, et quanto inserit tempore purgare curemus, quia sine confessione emendationis peccata nequeunt dimitti; sed et grauia cequalibus pandenda sunt, cum deest sacerdos, et urget periculum. Tutius tamen est et perfectius maiora minoraque peccata sacerdotibus pandere, et consilium medicine ab eis querere, quibus concessa est potestas ligandi atque soluendi.

Sciendum preterea est quia non oportet coram multis publicare quod occultum est. Sicut enim publica peccata remedio egent publico, ita occulta secreta satisfactione et occulta confessione purgantur; nec est necesse ut quod sacerdoti semel confessi sumus, iterum confiteamur; sed lingua cordis,  non carnis apud uerum iudicem id iugiter confiteri debemus.

 Sciendum quoque est, quia nullus officio sacerdotis uti debet, nisi immunis ab illis pcccatis sit, que in aliis iudicat, alioquin seipsum condemnat. Qualem autem oporteat se esse, qui aliorum iudex constituitur, sapiens Augustinus describit, ita dicens: Sacerdos cui omnis peccator offertur, ante quem omnis languor constituitur, in nullo eorum sit iudicandus, que in alio est iudicare paratus: iudicans enim alium ille qui est iudicandus condemnat seipsum. Cognoscat igitur se, et purget in se quod in alios uidet sibi offerri, caueat, ut a se proiiciat quidquid in alio damnosum reperit, animaduertat, quod »qui sine peccato est, primus in illam lapidem mittat  .« Caueat spiritualis iudex, quia sicut non commisit crimen nequitie, ita non careat munere scientie. Oportet, ut sciat cognoscere quidquid debeat iudicare. Diligens igitur inuestigator sapienter interrogat a peccatore quod forsitan ignorat, uel uerecundia uelit occultare. Cognito uero crimine, uarietates eius non dubitat inuestigare, et locus, et tempus, et cetera, que superius scripsimus. Quibus cognitis, adsit ipse magister beneuolus paratus erigere, et secum penitentis onus misericorditer portare; et habeat dulcedinem in affectione, discretionem in uarietate, doceat perseuerantiam tenere.

 Sciendum est etiam, quod tempus penitentie  est usque in extremum uite articulum. De nullo est desperandum, dum in hac uita, uel in hoc corpore est constitutus, quia nonnunquam quod diffidentia etatis differtur, consilio maturiore perficitur. Beatus Augustinus tamen de penitentia diffidentibus ita scribit: Si quis positus in ultima necessitate uoluit accipere penitentiam, et accipit, et mox reconciliatus hinc uadit, fateor uobis, non illi negamus quod petit, sed non presumimus, quia bene hinc exit. Si securus hinc exierit, ego nescio: penitentiam illi dare possumus, securitatem uero, non. Nunquid damnabitur? Sed nec dico, liberabitur. uis ergo, o homo, a dubio liberari? Age penitentiam, dum sanus es; si sic agis, dico libi, quia securus es, quia penitentiam egisti eo tempore, quo peccare potuisti. Si uis  agere penitentiam, quando iam peccare non potes, peccata te dimiserunt, non tu illa. Item, due res sunt: aut ignoscitur tibi, aut non; quid horum tibi sit futurum nescio. Ergo tene certum, et dimitte incertum; dilige super omnia Deum, et peniteat te egisse malum. Quem sero penitet, oportet non solum timere iudicem, sed diligere, quia sine caritate nemo potest saluus esse. Non ergo tantum timeat penam qui penitet, sed anxietur pro gloria, que conuersio si contigerit alicui etiam in fine, desperandum non est de eius remissione. Sed quoniam uix, uel raro est tam iusta conuersio, timendum est de penitente sero. Quia ergo multa sunt que impediunt, et languentem retrahunt, periculosissimum  est et interitui uicinum ad mortem protrahere penitentie remedium. Sed si etiam sic conuersus uita uiuat, et non moriatur, tamen non ei promittimus quod euadat omnem penam: nam prius purgandus est igne purgationis, qui in aliud seculum distulit fructum conuersionis. His purgatorius ignis, etsi eternus non est, miro tamen modo grauis est: excedit enim omnem penam, quam unquam passus est aliquis in hac uita, licet martyres pro Christo multa sustinuerint tormenta. Ex his satis ostenditur, quam periculosum sit differre penitentiam usque ad finem uite. Si tamen etiam tunc uera habeatur penitentia, hominem liberat, et uitam mortuo impetrat, non sic tamen, ut nullam sentiat penam, nisi forte tanta sit uehementia  gemitus, et contritionis, que sufficiat ad delicti punitionem. Licet ergo difficile sit ut tunc sit uera penitentia, quando tam sera uenit, quando cruciatus membra ligat, et dolor sensum opprimit, ut uix homo aliquid cogitare ualeat; melior est tamen sera quam nulla. Penitentia enim, si in extremo uite hiatu adueniat, sanat et liberat. Multum fuit sera latronis penitentia, sed non fuit sera indulgentia: sed licet latro ueniam meruisset in fine de omni crimine; non tamen dedit baptizatis peccandi uel perseuerandi auctoritatem.

Si uero queritur de his qui penitentiam in hac uita non complent, utrum transituri sint per ignem,  ut ibi quasi compleant, quod hic minus fecerunt, idem dicimus de istis esse sentiendum, quod et de illis qui in extremis penitent. Si enim fuerit tanta cordis contritio, et delicti exprobratio, ut sufficiat ad puniendum peccatum, liberi ab aliis penis transeunt ad uitam. Qui uero non adeo conteruntur corde, et ingemiscunt pro peccato, si ante expletionem penitentie decesserint, ignem purgatorium sentient, et grauius punientur, quam si hic implessent penitentiam. Horrendum est enim incidere in manus Dei uiuentis . Deus enim, cum sit misericors et iustus, ex misericordia penitenti ignoscit, non reseruans peccatum ad penam eternam; ex iustitia uero impunitum non dimittit delictum, aut enim homo punit, aut Deus. Homo  autem punit penitendo; Deus uero hominem penis tradendo. Est penitentia interior et exterior. Si ergo tanta fuerit interior penitudo, ut sit sufficiens ultio peccati, Deus, qui hoc nouit, ab illo, qui taliter penitet, ulterius penam non exigit. Si uero interior penitudo non sufficit in uindictam peccati, nec exterior penitentia impletur; Deus, qui modos et mensuras peccatorum et penarum nouit, addet penam sufficientem. Studeat ergo quisque peccator sic delicta corrigere, ut post mortem non oporteat penam tolerare. Quedam autem peccata mortalia in penitentia fiunt uenialia, non mox tamen sanantur. Sepe infirmus moreretur, si non medicaretur; nec tamen statim medicatus sanatur. Languet  uicturus, qui prius erat moriturus. Qui autem impenitens moritur, omnino moritur, et eternaliter cruciatur. Si enim semper uiueret, semper peccaret.

Si uero de illo queritur, qui satisfactionem iniunctam impleuerit, que negligentia, uel ignorantia sacerdotis peccato condigna non fuerit, utrum de uita migrans ab omni pena liber sit? Idem respondeo quod supra de illo, qui penitentiam non compleuit, dixi. Quod si tantum est interioris doloris lamentum, ut sufficiat in uindictam peccati, omnino liberatus est; si uero non sufficit dolor interior simul cum pena iniuncta, addet Deus penam. Quod autem interdum sufficit dolor interior ad uindictam peccati, certum documentum habemus in  illo latrone, qui sola mentis contritione et confessione, statim ut conuersus fuit, paradisum ingredi meruit. Lex etiam satisfactionis non est imponenda morituris. Unde Theodorus Cantuariensis episcopus ait: Ab infirmis in periculo mortis positis pura est inquirenda confessio peccatorum, non tamen est illis imponenda quantitas penitentie, sed innotescenda; et cum amicorum orationibus, et eleemosynarum largitionibus pondus penitentie subleuandum, si forte migrauerint; si uero euaserint, penitentie modum a sacerdote impositum diligenter obseruent. Sciendum preterea est, quia presbyter non debet reconciliare penitentes, inconsulto episcopo, nisi ultima necessitas  cogat. Unde in Carthaginiensi concilio: Cuiuscunque penitentis publicum crimen est, quod uniuersam commouerit urbem: ante absidiam, scilicet introitum Ecclesie, manus ei imponatur. Item Aurelianus episcopus ait: Si quis in periculo fuerit constitutus, et se reconciliari diuinis altaribus uoluerit, si episcopus absens fuerit, debet presbyter consulere episcopum; et sic periclitantem eius precepto reconciliare. Inconsulto igitur episcopo, non potest excommunicatos, uel publice penitentes presbyter reconciliare. Sicut precepto episcopi potest presbyter consecrare uirgines, sic et reconciliare penitentes.

Quia igitur, fratres dulcissimi penitentie differentias a sanctis doctoribus prefixas, ac firmiter statutas ad uestram eruditionem atque commonitionem  descripsimus, dignum est ut in huius sancti ieiunii initio peccata, que per omne uite nostre tempus negligenter delectabiliterque commisimus, amare flendo, humiliter penitendo, bonisque operibus digne Deo satisfaciendo puniamus, ne diu in malis perseuerando uitam finiamus  . Omnibus enim laicis, clericis, monachis, cunctisque fidelibus spem, caritatem et humilitatem habere conuenit, et Deo ex toto corde seruire, ueram de peccatis satisfactionem facere, dignamque penitentiam agere; quia clementissimus Dominus ad penitentiam confugientibus benigne consueuit ignoscere. Sed ne de misericordia Domini tantum securi existamus, ut peccata peccatis addamus, neque dicamus: Donec uiget etas carnis nostre, concupiscentias nostras  exerceamus, et postremo in senectute malorum nostrorum penitentiam agamus: pius est enim Dominus et misericors, facinorum nostrorum ultra non recordabitur. Queso, dulcissimi fratres, talia ne cogitemus; quia summa stultitia est talia cogitare, et damnabile talem a Deo licentiam postulare quempiam uelle, cuius initium est nos a Deo separare: ideo, inquam, talia ne cogitemus, presertim cum nesciamus qua die morituri sumus. Non enim omnes homines in senectute moriuntur; sed in diuersis etatibus de hoc seculo migrant, et in quibus actibus, ut ait beatus Augustinus  unusquisque inuentus fuerit, in eisdem iudicabitur, quando anima eius de corpore egressa fuerit: unde dicitur: Ubi te  inuenero, ibi te iudicabo. Et iterum: Nemo in inferno confitebitur tibi . Festinemus igitur, dum tempus est, conuerti ad Deum per penitentiam, si ueraciter cupimus obtinere ueniam  . Semper ante oculos nostros uersetur ultima dies, et cum diluculo surrexerimus, ad uesperam peruenire non confidamus: et cum in lectulo membra deposuerimus, de lucis aduentu incerti simus, et tunc facillime corpus nostrum a uitiis, et concupiscentiis illicitis refrenare poterimus. Semper caro nostra subiecta sit anime, et sicut ancilla famuletur sue domine. Non prebeamus uires illicitas corpori nostro, ne committat bellum aduersus spiritum,  sed semper caro subiecta sit, ut obtemperet iussis Spiritus sancti; neque incrassari permittamus ancillam, ne contemnat dominam suam, scilicet animam; sed uoluntati eius obsequens in omnibus mancipetur. Sicut enim equis frena sunt imponenda, ita corpora nostra ieiuniis et orationibus sunt infrenanda et reprimenda. Unde ait beatus Augustinus  : Quemadmodum aurige, si frena laxauerint, per precipitia deducuntur, ita et anima cum ipso corpore, si ei frenum non imponimus, ad inferni precipitia dilabitur. Simus igitur corpori nostro boni, et docti aurige, ut per uiam rectam possimus incedere. Esce enim nimie, non solum animas, sed et corpora plurimum ledunt, et ad infirmitatem perducunt. Solet enim per nimiam ciborum auiditatem,   et poculi intemperantiam frangi stomachi fortitudo, nec non et abundantia sanguinis, et colere, et plurime egritudines escarum largitate contrahi; sicut enim anime et corpori ista sunt necessaria, ita medela est utriusque temperantia, et si non per omne tempus, saltem per hoc sacratissimos dies ieiuniorum, quantum cum Dei adiutorio possumus delicias mundi, et ciborum affluentiam fugiamus, nequando  ad cruciatum flamme aque guttam queramus et nullum refrigerium consequamur. Caro enim ut ait Apostolus concupiscit aduersus spiritum, spiritus autem aduersus carnem: hec sibi inuicem aduersantur .  Caro est misera bestia, que grauat animam,  dicente Apostolo: Qui in carne sunt, id est qui secundum carnem uiuunt, Deo placere non possunt . Item ipsa ueritas Dominus noster iehsu Christus discipulis suis dicit: Spiritus quidem promptus est, scilicet ad bene operandum, caro autem infirma ; caro enim nostra semper in malitia potens uult esse, in abstinentia autem, id est in ieiunio, oratione, uigiliis, et in ceteris bonis operibus infirmam se esse fingit. Caro nostra est que nos demergit in foueam uitiorum, dicente Apostolo: Mortificate membra uestra, que sunt super terram, fornicationem scilicet, immunditiam, iram, rixam , et cetera que sequuntur. Et iterum: Carnis curam ne feceritis in concupiscentiis uestris . Itaque mortificemus carnem nostram  per abstinentiam, ieiunium, uigilias et orationes, ne nos in tentationem ducat diaboli per concupiscentias malas. Caro data est nobis quasi anime bellum, que si mortificetur ducit ad uitam, si nutriatur, preparat se ad bellum contra animam. Unde ait beatus Augustinus  : Laudo illum qui carnis  sue potest habere potestatem, nos uero dum infirmitatem carnis timemus, salutem animarum nostrarum negligimus. Ille igitur cui abundantia est epularum, ardentis diuitis intendat supplicium, cuius tanta in inferno inter ignes erat inopia, quanta hic epularum erat copia . In hoc enim seculo esurire et sitire noluit, propterea illuc inter flammas sitiens stillam aque quesiuit, nec accipere meruit. Nam et trium puerorum corpora ideo in fornace ardentis flamme non arserunt, quia abstinentes fuerunt , ciborum uidelicet diuitias contempserunt.

Quatuor sunt, ut ait beatus Isidorus  genera distinctionum in gule appetitum, id est quid, quando, quantum, et quomodo appetatur. Quid, ad rem ipsam  pertinet que appetitur. Quando, si ante legitimum tempus aliquid appetatur, Quantum uero, ad immoderationem refertur. Quomodo, ad impatientiam festinationis ascribitur. Plerumque cibos accuratius preparatos sine concupiscentia gule degustamus; et abiecta, ac uilia comedendi auiditate sumimus, sicque fit ut non sit in culpa qualitas ciborum, sed illud, quod cum desiderio edendi sumitur, reputetur in uitium. Certe, si quod non licet, auidius appetimus, uel si licita queque exquisitis impensis preparata, accuratius querimus, aut si tempus edendi licitum non sustinemus, uitium gule incurrimus. Ob hoc primi parentes nostri delicias paradisi et immortalitatis premia perdiderunt, quia  illicitum uetite arboris cibum comederunt . Esau uero pro eo quod auidius lenticulam concupiuit, primogenita uendidit . Et quia tempus edendi non seruant animalia, ideo sunt irrationabilia. Non est igitur abstinens auide etiam uiles cibos deuorans. Sepulcrum patens est guttur eorum, ait Psalmista . Nam et ille mollis est et dissolutus, qui, presentibus contemptis, pretiosis ac peregrinis delectatur epulis; piscis per illecebram hamo capitur, auis obiectu esce in descipulis  comprehenditur. Bestie, que naturali uigore, uel uirtute rigide sunt, cupiditate sibi in foueam proruunt, et quas non emollit natura, decipit esca  . Non tamen sunt corpori adhibenda immoderata ieiunia, ne dum amplius grauatur caro  pondere inedie, ne malum agat, postea nec bene facere sufficiat, et que addicitur, ut usu mali careat simul et boni officii, dum plus premitur, perdat. Sollicita igitur discretione carnis est moderanda materies; scilicet, ne aut integre exstinguatur, aut immoderate laxetur. Nam quamuis sanctitatis amorem  quisque habeat, exsequi tamen non ualet operis initium, cuius intentione cordis deseruire conatur. Corporis debilitas nimia etiam uires animi frangit; mentis quoque ingenium marcescere facit, nec ualet quidpiam boni per imbecillitatem facere. Unde beatus Isidorus in secundo Sententiarum libro ait: Infirmitate carnis nimia preualente ad perfectionem nemo potest pertingere. Quidam enim mira inedia corpus suum laniant. »Exterminantes, sicut ait Dominus in Euangelio, facies suas ut appareant hominibus ieiunantes .« Ore namque pallescunt, corpore atteruntur, cordis alta suspiria ducunt, ante mortem quoque mortiferis se suppliciis tradunt; tantumque miseri laboris exercitium non pro Dei amore, sed pro sola humane laudis sectantur  admiratione: sed hoc abstinentie bonum talibus non est uirtus reputanda, sed uitium, quia bonis male utuntur. Spernitur etiam ieiunium, quod reficitur in uesperum repletione ciborum. Neque enim ibi reputanda est abstinentia, ubi fuerit uentri saturitas subsecuta. Tota enim die epulas in cogitatione ruminat, qui ad explendam gulam, uespere sibi delicias preparat. Hoc est ergo perfectum ieiunium, quando mens interius orat, et corpus a cibis ieiunat, manus uero ab illicitis operibus cessat, facilius enim per ieiunium oratio penetrat celum. Ieiunium et eleemosyna in abscondito sese amant, ut solus Deus qui inspicit omnia meritum bonorum operum rependat: Nam qui ea sub populari manifestatione faciunt, nequaquam a Deo iustificantur, quia iuxta sermonem euangelicum  mercedem suam receperunt. Ieiunia ergo cum bonis operibus Deo acceptabilia sunt. Qui autem a cibis abstinent, et praue agunt, demones imitantur, quibus esca non est, et nequitia semper inest. Ille enim bene abstinet a cibis qui et a malitie actibus, et a mundi ieiunat ambitionibus.

uos ergo, fratres karissimi, ut ait Dominus, nolite fieri sicut hypocrite tristes , sed sicut ueri Christiani hilares; quia sicut diligit Deus hilarem datorem , sic et hilarem ieiunatorem. Ieiunate itaque, dulcissimi fratres, non propter humanam gratiam, sed propter eternam gloriam; non propter hominum laudem, sed propter celestium bonorum spem; non propter mundum,  sed propter Deum; non sicut hominibus placentes, sed sicut Deo seruientes. »Cum enim homo ueraciter orat, et ieiunat, tunc effectu spirituali angelis coniungitur. Per ieiunium etiam, ut ait beatus Isidorus  , occulta mysteriorum celestium reuelantur, diuinique sacramenti arcana panduntur.« Ita Moyses dux populi Isrel prius quadraginta diebus, et quadraginta noctibus ieiunauit , et sic a Domino legem accipere meruit. Congrue siquidem prius a corporalibus sese abstinuit cibis, ut postmodum digne posset diuinis instrui preceptis. Sic Elias quadraginta dies ieiunans in eremum secessit, stansque in ostio spelunce magnam Dei  uisionem uidit, quam ferre non preualens, pallio uultum suum operuit . Sic namque Daniel, angelo reuelante, meruit sacramenta mysteriorum cognoscere . Hec enim uirtus angelorum manifestationes ostendit, et eorum annuntiationes reuelauit. Unde et ipse Daniel uentura futuri temporis scire desiderans, ieiuniumque laudans ac nimis utile posteris exemplum ieiunandi relinquens, dicit: Ego Daniel ieiunans fui per tres hebdomadas dierum, panem desiderii non manducaui, uinum et caro non introierunt in os meum . Nam et tres pueri, qui deliciosos mense regie cibos contempserunt , et in ieiunio legumina sumpserunt, diuina uirtute roborati, fideique armis precincti ardentis flammam fornacis exstinxerunt  . Sic et sancti apostoli post ascensionem sponsi, scilicet Christi in celum, in oratione et ieiunio perseuerauerunt, atque Euangelii doctrinam toto orbe seminauerunt . uos itaque, fratres karissimi, nolite fieri, ut ait Dominus in Euangelio, sicut hypocrite tristes, qui dum ieiunant, facies suas exterminant, ut hominibus ieiunantes appareant . Facies suas exterminant, quia non deuote propter Deum ieiunant, sed ut ab hominibus temporalem mercedem recipiant. Non ieiunant ut remissionem peccatorum consequantur, sed ut mortalibus honorentur. Tristes ieiunant, non ut peccata redimant, sed ut adulantibus placeant. Ieiunate ergo uos, non sicut hypocrite tristes, sed sicut ueri Christiani gaudentes; non sicut  heretici, sed sicut Ecclesie filii; non sicut ab hominibus laudem comparantes, sed uelut celeste a Deo premium exspectantes; non sicut Deo et hominibus mentientes, sed ueraciter sicut Deo placere cupientes; non sicut heretici ab Ecclesie unitate recedentes, sed sicut Catholici ueram fidem seruantes. Frangite esurientibus panem uestrum, et benigne pauperes ducite ad hospitium. uestimenta prebete nudis, et carnem uestram ne despiciatis, ut oriatur quasi mane lumen uestrum scilicet boni operis, uel eterne claritatis. Ungite caput uestrum scilicet Christum, per puram, singularem et perfectam dilectionem, per proximorum compassionem, per pauperum miserationem, per  eleemosynarum largitionem. Unusquisque etiam lauet faciem suam, id est aspectum anime, ut ad contemplandum Deum sit munda ab omni sorde peccati, et immunda cogitatione, ab omni heretice prauitatis errore, ab omni uitiorum contaminatione atque infidelitatis cecitate.

Aliter: Faciem tuam laua , id est Ecclesiam, uel altare omni studio, omnique deuotione exorna. Sicut enim gloria et decor totius corporis est facies, aspectus scilicet, et uultus; sic omnium fidelium Christianorum unum corpus aspectus, et gloria est Ecclesia, et sanctitas altaris. Hanc itaque faciem, sanctam uidelicet Ecclesiam unusquisque  pro modulo suo lauet, noc est exornet, eleuet, exaltet, honoret, atque glorificet. Et hoc faciat ad laudem et gloriam capitis huius corporis, id est Christi, qui est caput totius Ecclesie , et sedet in dextera Patris . Thesaurizate etiam uobis thesauros non in hoc seculo, ubi fures effodiunt, et furantur, sed in celo, ubi fur non appropinquat, ubi erugo et tinea non corrumpit . Thesaurizate uobis omnes in commune thesauros fidei, caritatis, misericordie et pietatis; alii uero quibus datum est, thesaurizent sibi thesauros uirginitatis, alii munditie et castitatis, alii uigiliarum, ieiuniorum et orationum atque eleemosynarum. Hos thesauros, karissimi, reponite uobis in celo, ubi Deum contemplantur spiritus et anime  iustorum: Deum dico remuneratorem largissimum, cui ministrat sanctorum chorus angelorum, cui astat multitudo archangelorum; quem sine fine collaudat omnis exercitus celestium ordinum. Si ueraciter et studiose in celo reposueritis hos thesauros bonorum operum, paratum habebitis redditorem mercedis, misericordiosissimum Patrem et Dominum. Reuera secundum Domini sententiam, ubi est thesaurus filiorum hominum, ibi est cor eorum . Itaque sicut qui in terra thesaurizat, sollicitus est, ne cum longius a domo recesserit, thesaurum, quem reliquit, perdat; et ob id quantocius de  itinere redire festinat; sic et qui in celo thesauri zat ad diuitias, quas illuc transmisit, citius pertingere optat. In celo igitur, dulcissimi fratres, bonorum operum thesauros reponite, ibique mentis uestre intentionem defigite, quatenus cum Apostolo recte possitis dicere: Nostra conuersatio in celis est . Semper itaque cor nostrum promissa celestia meditetur: omnia terrestria, que possidemus, in celestes mansiones transferamus, ut cum de hoc seculo migrauerimus, per ineffabilem Dei gratiam fruamur bonis celestibus. Nam, sicut ait beatus Augustinus: Credimus quia cum a carnis uinculo anima nostra fuerit absoluta, si bene et recte coram Deo uixerimus, mox in occursum nostrum sanctorum angelorum occurret chorus, omniumque  sanctorum agmina in nostros miscebuntur amplexus, et ad adorandum iudicem uerum perducent. Si dum in corpore uiuimus, sicut iam dictum est, que Deo sunt placita, faciamus, tunc erit nobis in circuitu pax, et cum abiecerimus carnis sarcinam, tunc Spiritus sanctus tribuet nobis in celestibus habitationem, cui nos paulo ante intra corporis nostri hospitium feceramus mansionem, et leti atque gaudentes futuri iudicii diem exspectabimus, in quo singulorum anime pro suis actibus recipient merita: ipso prestante, qui in Trinitate perfecta uiuit et regnat Deus per omnia secula seculorum. Amen.



SERMO UNDECIMUS IN PRIMA DOMINICA QUADRAGESIMAE.


 Ductus est iehsu in desertum a Spiritu, ut tentaretur a diabolo. Et cum ieiunasset quadraginta diebus, et quadraginta noctibus, postea esuriit . Posset quippe Dei Filius, si uellet tentatorem suum potenter a se abiicere, uel repellere, sed ideo permisit se tentari, ut illum rationabiliter uinceret, et ut nos tentationes nostras superare doceret. Prius ergo eum diabolus est aggressus per carnis concupiscentiam, id est per gulam, cum ait: Dic, ut lapides isti panes fiant. Et quia sapientia semper sapienter agit, contra antiqui hostis iaculum opposuit auctoritatis clypeum, dicens: Non in solo pane uiuit homo, sed in omni uerbo quod procedit de ore Dei. Deinde tentauit eum per uanam gloriam, cum assumpsit illum super pinnaculum templi, et persuasit  ei ut mitteret se deorsum. Cui satis competenter respondit, dicens: Scriptum est: Non tentabis Dominum Deum tuum. Tandem per temporalium rerum auaritiam eum tentauit, cum ei omnia regna mundi in monte ostendit, et ait: Hec omnia tibi dabo, si procidens adoraueris me. Ipse autem gladio uerbi Dei telum frangit inimici, cum dicit: Dominum Deum tuum adorabis, et illi soli seruies. Et sic,  hoste deuicto, accesserunt angeli, et ministrabant ei.

Ab his tribus uitiorum laqueis Ioannes euangelista reuocare nos cupit, cum in Epistola sua terribiliter dicit: Nolite diligere mundum, neque ea que in mundo sunt; quoniam omne quod est in mundo, concupiscentia carnis est, et concupiscentia oculorum, et superbia uite. Et mundus transit, et concupiscentia eius . Mundus iste specialiter humani generis est inimicus, qui mentis illius oculos excecat, et intentionem falsis bonis allicit, et uoluptatibus suis ab amore celestis regni indesinenter retrahit. Ipse enim mundus homines, qui ad imaginem Dei, atque ad seruiendum Deo sunt creati, diaboli subiicit seruituti, et separat a dilectione  Dei. Quod Iacobus apostolus testatur, dicens: Quicunque uoluerit amicus esse seculi huius inimicus Dei constituetur . Ideo igitur homines diabolo seruiunt, quia mundum, id est ea que in mundo sunt, diligunt. Qui autem perfecte mundi oblectamenta contemnunt, Deum nimirum super omnia diligunt: itaque, ut ait beatus Isidorus  : Cuncta huius mundi seruis Dei contraria sunt, dum ista  aduersa sentiunt, ad celeste desiderium ardentius excitentur. Dignum certe est ut mundum contemnat, qui Deum ueraciter amat. In hoc seculo uiri sancti hospites sunt et peregrini. Unde et recte Petrum apostolum Dei Filius reprehendit, quod tabernaculum in monte facere uoluit . Sanctis ergo in hoc seculo tabernaculum non est, quibus patria, et domus in celo est. Sancti itaque uiri, ideo cupiunt mundum contemnere, et motum mentis ad superna reuocare, ut ibi sese recolligant, unde fluxerunt, et inde se subtrahant, ubi dispersi sunt. Si igitur ad Dei amorem consurgere cupimus, prius necesse est ut in comparatione illius omnia, que in mundo sunt uilipendamus; quia si illa dilexerimus, inimici Dei constituemur. Omne itaque quod in mundo est,  concupiscentia carnis est, et concupiscentia oculorum, et superbia uite.

 Dicamus itaque, si placet de singulis. uoluptates carnis dicuntur, que per illicitum motum caro appetit, ut gulositas, ebrietas, luxuria, nimia dormitio, uisus, risus, et cetera talia. Et quia caro nobis est uicinior, per uitia eius primum nos mundus aggreditur. Quanto enim familiarior est, tanto perniciosior hostis, et multi per eius uitia corruerunt. Adam cecidit per gulam, Loth per ebrietatem, Salomon per luxuriam. Per abstinentiam quippe gulositati semper occurrere debemus, quia ipsa fuit nostre captiuitatis initium, ipsa uoluptatum aliarum fomentum, quia inde libido et somnolentia  oriuntur. Ipsa est etiam multoties causa magnarum infirmitatum, ipsa consumptio magnarum diuitiarum. Unde ait beatus Isidorus noster patronus  : »Non posse quempiam spiritualia bella suscipere, nisi prius carnis edomuerit cupiditates. Nec potest ad contemplandum Deum mens esse libera, que desideriis huius mundi, et cupiditatibus inhiat. Neque enim alta poterit oculus conspicere, quem puluis claudit concupiscentie. Omni ergo peccato peior est auaritia, et amor pecuniarum. Unde et per Salomonem dicitur: »Nihil est scelestius quam amare pecuniam. Hic enim animam suam uenalem facit; quoniam in uita sua proiicit intima sua .« Cupiditas ergo omnium criminum materia est. Unde et Paulus: »Radix omnium malorum est cupiditas:  quam quidam appetentes errauerunt a fide .« Succidatur itaque radix criminum, ne cetere soboles pullulent uitiorum. Primus ergo laqueus est concupiscentia carnis, quia ipsa est omnium malorum radix.

Secundus uero laqueus, concupiscentia dicitur oculorum, rerum scilicet exteriorum, id est auri et argenti aliarumque concupiscibilium possessionum, quia per oculos anime intrinsecus earum  nuntiatur desiderium. Sunt plerique, quos diabolus non impedit per carnis uoluptatem, et tamen eorum oculos allicit per exteriorum cupiditatem. Dei creatura est pecunia, et tamen ipse non irascitur, quia sua creatura diligitur, sed quod sibi preponitur. Tu igitur, o homo, cur amplius speciem creature miraris quam pulchritudinem Creatoris? Quare magis creaturam diligis, quam illum qui pulchritudinem tribuit creaturis? Inordinatam quoque tenes caritatem, dum plus ueneraris creaturam quam Creatorem. De Deo igitur non recte sentis, si creature amorem Creatoris amori anteponis. Cuncta ergo temporalia debemus uilipendere, summum uero bonum, quod Deus est, super omnia diligere. Rectissime quoque illum homo super omnia diligit, qui  ad seruiendum homini cuncta, que sub celo sunt, condidit. Non itaque in huius mundi confidamus diuitiis; quia nos liberare non poterunt ab eternis penis. Unde Salomon ait: Diuitie non proderunt in die ultionis; iustitia autem liberabit a morte . Diem uocat ultionis, quando in fine Deus contemptores suos tradet inferni incendiis. Cum graui ergo merore, ut ait beatus Isidorus  , amittuntur, que cum magno amore habentur; minus autem carendo dolemus, quod minus possidendo diligimus. Quid enim in hac uita laboriosius, quam terrenis desideriis estuare? aut quid hic securius, quam huius seculi nichil appetere? Qui enim hunc mundum diligunt, turbulentis eius curis et sollicitudinibus  conturbantur; qui autem odiunt, nec sequuntur, interne quietis tranquillitate fruentes, future pacis requiem, quam illuc exspectant, hic quodammodo habere iam inchoant.

Tertius laqueus est superbia uite, cum enim diabolus aliquem iustum hominem, nec concupiscentia carnis, nec cupiditate exteriorum potest subiugare, nititur tamen omnem religionis perfectionem iaculo superbie percutere. Quod beatus Augustinus testatur, dicens:  Multorum temporum labores, orationes uidelicet, eleemosyne, ieiunia et uigilie, si cum superbia finem habuerint pro nichilo apud Deum reputantur. Superbia itaque est primum uitium, sed ultimum manet uincendum. Unde dicitur: »Initium omnis peccati superbia .«  Nam  , sicut humilitas sanctis angelis homines similes facit, ita superbia ex angelis demones fecit. De superbia namque nascuntur hereses et schismata, detractiones, inuidie, ire, rixe, dissensiones, animositates, ambitiones, elationes, presumptiones, iactantia, uerbositas, uanitas, inquietudo, mendacium, periurium, et cetera huiusmodi que dinumerare per singula longum est. Cupiditas quoque facit homines gulosos, intemperatos, ebriosos, auidos,  rapaces, fornicarios, adulteros, stupratores, incestos, flagitiosos, et alia innumerabilia, per que diabolus humanum genus precipitare solet. Porro superbia et cupiditas, ut ait beatus Augustinus, in tantum sunt malum unum, ut nec superbia sine cupiditate, nec sine superbia possit cupiditas inueniri. Siquidem nichil aliud est omne peccatum, nisi Dei contemptus, quo eius precepta contemnimus; et hoc nulla alia res persuadet homini nisi superbia. Et, sicut beatus Augustinus euidenter ostendit, ipsa est omnium peccatorum initium, et finis, et causa, que non solum peccatum est, sed etiam nullum peccatum esse potuit, aut potest, aut poterit sine illa.

 Hec sunt ergo que a paradiso deliciarum in hoc miserabile exsilium Adam et Euam proiecerunt,  scilicet concupiscentia carnis, et concupiscentia oculorum et ambitio seculi; quia nisi dilectio Dei ab eis defecisset, nunquam male suadentis serpentis consilium diligere cepissent, imo nec credidissent. Concupiscentia igitur carnis ab eis impleta est, quia de ligno uetito gustauerunt; et concupiscentia oculorum, quia sibi oculos aperiri concupierunt; et ambitio seculi, quia se fieri posse, quod Deus est, crediderunt. Et ideo Apostolus, uolens nos omnes ab his tribus generibus uitiorum cauere, que omnino ad eternam mortem animam perducunt, dixit: »Omne quod in mundo est concupiscentia carnis est, et concupiscentia oculorum, et ambitio seculi .« Originaliter in illis duobus hominibus, ut ait beatus  Augustinus, damnatum est totum humanum genus  . Illi enim non ederent de ligno prohibito nisi concupiscerent, nec concupiscerent nisi tentati, nec tentarentur nisi deserti; nec desererentur a Deo, nisi prius deseruissent Deum; nec Deum desererent, nisi superbirent, et similitudinem ad quam facti erant damnabiliter neglexissent. Eo itaque die iuxta sententiam Domini creduntur esse mortui, quo penaliter in eis facta est necessitas moriendi. Hec ideo de primorum hominum lapsu et damnatione quamuis breuiter scripsimus, ut eorum exsilium siue supplicium euadere possimus  . Quia licet ex Adam carnaliter nati simus, non tamen ipsum imitari debemus, sed Dominum nostrum Iesum Christum in quo per baptismum renati sumus, et in quo spiritualiter uiuimus.  Quid est Adam imitari, nisi carnalibus concupiscentiis ac desideriis perpetua nos morte damnari? Et quid est imitari Christum nisi carnales concupiscentias ac desideria mortificare, et cum Christo, qui nos pretioso sanguine suo redemit, feliciter regnare?

Dignum est ergo, fratres karissimi, et ualde nobis necessarium, ut primorum hominum lapsum damnationemque fugiamus, et, in quantum possibile est carnales concupiscentias mortificando, Iesu Christi Domini nostri uestigia sequamur. Omni spirituali studio membra nostra, que sunt super terram, carnalia scilicet uitia mortificemus, ut ad paradisi delicias, a quibus per primi hominis culpam  eiecti sumus peruenire possimus. Per omne utique tempus, et in his precipue sancti ieiunii diebus non solum scelera, uel peccata, que commisimus, uerum etiam que illicite cogitauimus, per humilem penitentiam dignamque satisfactionem emendare festinemus; quia non solum de grauioribus uel manifestis, sed et de leuioribus occultisque delictis rationem reddituri sumus. In iniquitatibus enim concepti, et in peccatis generati, tam a criminalibus, quam ab occultis omnino indigemus per compunctionem, et lacrymas purgari. Sed delicta uel peccata occulta quis perfecte intelligit? Nullus nisi solus Deus, sicut testatur Psalmographus: Scrutans corda, inquit, et renes Deus  Scrutatur corda, quia scit, quid quisque cogitet.  Scrutatur et renes, quia cognoscit, quid quemque delectet. Nam et que nos in nobis latent, Deo perfecte patent. Quicunque ergo in hac presenti uita a manifestis, occultisque peccatis purgari desiderat, ad ipsum, qui perfecte occulta intelligit, lacrymis perfusus genibusque obuolutus, cum beato Iob clamet, et dicat: Quantas habeo iniquitates et peccata, scelera mea et delicta ostende mihi .

Ac si aperte dicat: Tu Deus, qui omnia nosti, iniquitates et peccata, scelera mea et delicta ostende mihi. Iste in hac uita iustorum labor est, ut semetipsos inueniant, et inuentos flendo ad meliora perducant. Quod beatus Gregorius, cuius sanctitatem Deus magno sapientie dono ditauit,  exponens ait  : Quamuis inter iniquitatem, et peccatum nichil distare perhibeat Ioannes apostolus, qui ait: »Iniquitas peccatum est ; ipso tamen loquendi usu plus iniquitas, quam peccatum sonat. Et omnis se homo libere peccatorem fatetur; iniquum uero dicere nonnunquam erubescit. Inter scelera uero et delicta hoc distat, quod scelus etiam pondus peccati transit, delictum uero peccati pondus non transit; quia et cum offerri sacrificium per legem iubetur, nimirum precipitur sicut pro peccato, ita etiam et pro delicto. Et nonnunquam scelus in opere est, delictum uero plerumque in sola cogitatione. Unde et per Psalmistam dicitur: »Delicta quis intelligit? « Quia uidelicet peccata operis tanto citius cognoscuntur, quanto exterius uidentur.  Peccata uero cogitationis eo ad intelligendum difficilia sunt, quo inuisibiliter perpetrantur. Itaque si tenebre uiderentur, et delicta intelligerentur. uidere, est a tenebris recedere; et intelligere, a delicto cessare. De illis dicitur, qui in delictis sunt, sicut et de illis qui in tenebris fuerunt. Nam delicta quis intelligit, ita ut sunt intelligenda, scilicet non uitet ea. Pauci quidem sunt et per se nulli, unde est illud: Nemo uitat uitium, nisi cognitum. Ab occultis meis munda me, inquit, et ab alienis parce seruo tuo . Ac si aperte dicat: Ab occultis meis munda me, id est originalibus delictis, que occulte a primis parentibus quasi hereditario iure usque  ad nos peruenerunt; et ab alienis, id est ab his que a parentibus non contraxi; scilicet ab his que postea addidi, parce mihi seruo tuo, qui non pepercisti liberto tuo, id est Ade. Aliter: occultum fuit peccatum quando diabolus peccauit, quia per superbiam in occulto quasi in corde et a se habuit. Alienum fuit illud per quod Adam cecidit, quia a diabolo, qui alienus erat, tentatus succubuit. Aliter: Ab occultis meis, id est a malis cogitationibus, munda cor meum; et ab alienis, id est a malis persuasionibus aliorum, parce, ne consentiam. Parce mihi, seruo tuo, qui non pepercisti liberto tuo Ade ab aliena persuasione, qui preceptis tuis noluit obedire, uolens esse liber sicut dii. Ac si apertius diceretur: Ideo rogo ut me a propriis  delictis mundes, et ab alienis parcas, quia, si mei non fuerint dominati, tunc immaculatus ero, id est sine criminali peccato, quod corpus et animam maculat.

»Quisquis igitur eterne uite desiderio anxius, apparere uenturo iudici desiderat mundus, tanto se subtilius nunc examinat, quanto nimirum cogitat, ut terrori illius tunc liber assistat, et ubi displicet ostendi sibi exorat; ut hoc per penitentiam in se puniat, seque hic diiudicans, iniudicabilis fiat. Sed inter hec intueri necesse est quanta peregrinationis nostre pena nos perculit, qui in eam cecitatem uenimus, ut nosmetipsos ignoremus. Perpetramus mala, nec tamen hec celerius deprehendimus, uel  perpetrata. Exclusa quippe anima a luce ueritatis nichil in se nisi tenebras inuenit, et plerumque in peccati foueam pedem porrigit, et nescit. Quod nimirum de sola exsilii sui cecitate patitur; quia ab illuminatione Domini repulsa semetipsam uidere perdidit, que auctoris sui faciem non amauit.

»Sequitur: Cur faciem tuam abscondis, et arbitraris me inimicum tuum?  Humanum genus contemplationem lucis intime in paradiso habuit, sed sibimetipsi placens, quo a se recessit lumen Conditoris perdidit, eiusque faciem ad ligna paradisi fugit, quia post culpam uidere metuebat, quem amare consueuerat. Sed ecce post culpam in penam uenit, ex pena autem ad amorem redit, quia quis fuerit culpe fructus, inuenit, atque illam  faciem quam timuit in culpam, excitatus requirit ex pena, ut iam cecitatis sue caliginem fugiat, atque hoc ipsum quod auctorem suum non uidet, grauiter perhorrescat. Quo uidelicet desiderio compunctus sanctus uir in persona totius Ecclesie cum lacrymis clamat, dicens: Cur faciem tuam abscondis, et arbitraris me inimicum tuum? Qui si ut amicum aspiceres, tue me uisionis lumine non priuares. Qui mobilitatem quoque cordis humani subsequens adiungit: Contra folium, quod uento rapitur, ostendis potentiam tuam, et stipulam siccam persequeris? Quid est enim homo nisi folium, qui uidelicet in paradiso ab arbore cecidit? Quid est nisi folium,  qui tentationis uento rapitur et desideriorum flatibus leuatur? Mens quoque humana quot tentationes patitur, quasi tot flatibus mouetur. Hanc etenim plerumque ira perturbat, cum uero recedit ira, succedit inepta letitia. Luxurie stimulis arguitur, estu auaritie longe lateque ad ambienda que terrena sunt, inflammatur. Aliquando hunc superbia eleuat, aliquando uero inordinatus timor in infimis deponit. Quia ergo tot tentationum flatibus leuatur et ducitur, recte folio homo comparatur. Unde bene quoque per Isaiam dicitur: Cecidimus quasi folium uniuersi, et iniquitates nostre quasi uentus abstulerunt nos . Quasi uentus quippe nos iniquitas abstulit, quia fixos nullo uirtutis pondere in uanam letitiam leuauit. Bene autem post folium,  etiam stipula appellatur homo. Qui enim arbor fuit in conditione, folium a semetipso factus est in tentatione; sed post apparuit stipula in deiectione. Quia enim de alto cecidit, folium; quia uero per carnem terre proximus fuit, etiam cum stare uidebatur, stipula esse memoratur. Sed quia uiriditatem intimi amoris perdidit, iam stipula sicca est.

»Consideret itaque uir sanctus, et homo quante uilitatis sit, et Deus quante districtionis, et dicat: Contra folium quod uento rapitur, ostendis potentiam tuam, et stipulam siccam persequeris. Ac si aperte non solum seipsum, sed etiam humanum genus tante mobilitati et leuitati deditum deploret, dicens: Cur tanta rectitudine eum appetis, quem sic infirmum  in tentatione cognoscis? Ferre omnino non poterimus sententiam tui examinis, si cum tanta nos districtione iudicare uolueris. Fragilitas humani generis tue districtionis pondus non ualebit sustinere, si nos iudicaueris cum tanta rectitudine. Si contra nos propter peccata originalia uel actualia scripseris amaritudines, statim nos consumes. Tu enim iuste innocentem et impium consumis. Innocens quippe a te recte consumitur, quia illius innocentia liquidius requisita tueque innocentie comparata annichilatur. Etiam impietas impii a te consumitur, quia subtilitate tui examinis detecta ac iudicata damnatur. Si ergo iniquitates obseruaueris. Domine, quis sustinebit?  Te igitur,  benignissime humani generis Conditor, deprecamur, ut per tuam ineffabilem clementiam iudicii tui temperes sententiam.«

Sed dum omnipotentis Dei sententiam formidamus, necesse est, fratres karissimi, ut secundum Pauli apostoli consilium tenebrarum opera abiiciamus, et arma lucis induamus, ut, expulsa noctis caligine, effugatisque ignorantie uel negligentie tenebris, in die, hoc est, in Christo honeste ambulare possimus, et in nocte non opera noctis, sed diei opera perficiamus, quia filii lucis appellati sumus . Neque enim, ut ait beatus Augustinus  , delectatione somnii sensus noster torpescat,  nec uanis phantasmatibus animas nostras illudat, nec ipsa corpora stramentorum calore depressa, in alto torpore quies inclinet; sed uigilando, orando, psallendo, ieiunando contra diabolum aduersarium nostrum pugnemus, et ut magnam lucem euangelice doctrine infusam cordibus nostris sentiamus, in hac lacrymarum ualle, non noctis, sed diei opera peragamus. Quid enim agere debemus in huius noctis cecitate, nisi captiuare captiuatorem, et sequi liberatorem? Quasi enim ipsum humani generis inimicum captiuamus, cum illius tentationes operando uincimus. Nam et Dei Filius in aduentu suo non solum captiuatorem humani generis captiuauit, sed etiam seruis suis calcandi super omnia demonia potestatem dedit . Et alibi Scriptura dicit: Dominus conteret  uelociter Satan sub pedibus uestris . Itaque qui sub pedibus conteritur, quasi captiuatur dum uincitur. Ipse quippe totius malignitatis actor primum hominem tentauit, et uicit; et secundum, id est Christum Dei et hominis Filium tentare presumpsit; sed tentando ab eodem uictus succubuit. Ipsum itaque fortem armatum, qui in pace atrium suum custodiebat , Dei uirginisque Filius fortior illo scilicet et potentior in prelio uicit, captiuauit, armis spoliauit, uasa diripuit, et in profundum inferni, ut credimus, catenis igneis religauit. De quo beatus Ioannes euangelista in Apocalypsi: Post mille annos, tempore scilicet Antichristi, soluetur draco ille, qui est diabolus et Satanas de carcere suo, et exiet et seducet gentes multas, Gog scilicet  et Magog , quando erit tanta tribulatio, ut etiam, si fieri potest, moueantur electi . Sed si electi, quomodo sunt in errorem mittendi?  Ibunt itaque in errorem titubationis ad modicum pro multitudine signorum, non tamen deiiciendi sunt ab stabilitate sua impulsu terrorum atque signorum. Gog et Magog due gentes sunt in septentrione habitantes, quas prius seducet, et cum quibus alias expugnabit. Per Gog, quod interpretatur tectum, accipimus omnes Ecclesie persecutores occultos; et per Magog, quod interpretatur detectum, persecutores manifestos. Quorum Gog et Magog est numerus ita infinitus, sicut arena maris, sterilesque, et infructuosi in bonis operibus.

 In huius itaque presentis seculi nocte per Christi passionem et resurrectionem diabolum, ut supradictum est, captiuamus; quando illius multimodis reluctamus tentationibus, ac prauis renuntiamus operibus. Ab his qui in fide Christi fortes sunt, diabolus cito uincitur, et facile illius fragilia arma franguntur. Quod demones, qui a sanctis hominibus iuste et pie uiuentibus superantur, non habeant ultra potestatem alios tentandi, in libro Sententiarum sic scribitur  : Demones quoque, qui a sanctis  iuste et pudice uiuentibus uincuntur, potestas ultra alios tentandi adimi uidetur. Unde etiam Origenes Africanus: Puto, inquit, sane, quia sancti repugnantes aduersus istos demones, scilicet incentores et uincentes eos, expugnant exercitum demonum, uelut quamplurimos eorum interimunt; ut nec ultra fas sit illi spiritui, qui ab aliquo sancto caste et pudice uiuendo uincitur, impugnare iterum alium hominem. Quod etiam Magister Anselmus uir sapiens et catholicus asserit, cum interroganti discipulo huiusmodi respondit: Unicuique uitio presunt demones, qui sub se habent innumerabiles satellites, qui animas iugiter ad uitia illiciunt, et mala hominum suo principi cum magno cachinno referunt. Si quis tamen illorum ab aliquo iustorum pugnans uincitur, mox ab  angelo custode eius in abyssum retruditur, nec amplius cum aliquo iustorum congredi permittitur, quamuis alius a principe demonum loco eius subrogetur: uerbi gratia, sicut enim homo a diabolo uictus, mox de paradiso est eiectus, ita cum quo demon a sanctis uiris superatur, confestim confusus in tartara includitur. Hec ideo, fratres karissimi, ex sanctis atque authenticis libris testimonia protulimus, ut facilius intelligere ualeatis; quia, si secundum Christi precepta uiuimus, sicut ait doctor ecclesiarum Augustinus, auctore Christo, captiuatorem, id est antiquum hostem, in nocte presentis uite captiuamus.

Quid etiam agendum nobis est in hac nocte, nisi  superbiam a cordibus nostris, que radix est omnium malorum, exstirpare, et humilitatem, qua ad gloriam exaltari possimus, ad mentem introducere? Merito superbie diabolus a superna beatitudine corruit, et homo per humilitatem celum ascendit. Qui ergo de uirtutibus attolluntur, diabolum imitantur, et exinde grauius corruunt, quia de excelso labuntur. Unde beatus Isidorus noster patronus  : Superbia sicut origo est omnium criminum, ita ruina cunctarum uirtutum. Ipsa est enim in peccato prima, et in conflictu postrema. Hec enim aut in exordio mentem per peccatum prosternit, aut in nouissimo de uirtutibus deiicit. Unde etiam beatus Ambrosius  magne in Christi Ecclesia reuerentie, dicit: Superbia ex angelis demones fecit; humilitas autem homines  sanctis angelis similes reddit. Superbia facit precepta Dei contemnere; humilitas uero custodire. Summo itaque studio profunda humilitas est amplectenda, que fideles prouehit ad eterna gaudia.

Quid iterum nobis agendum est in nocte huius instabilis uite, nisi principem omnium uitiorum, id est diabolum a nobis expellere, et fontem omnium bonorum, Deum uidelicet Patrem, et Filium, et Spiritum sanctum suscipere, qui tam inestimabilis  est pulchritudinis, tam ineffabilis suauitatis, tam melliflue dulcedinis, tamque immense bonitatis, ut ex eo satientur omnes ciues patrie celestis? Fons et origo est omnium bonorum, quia in ipso subsistit fundamentum quatuor elementorum. Reuera Deus Pater fons est omnium bonorum, qui ante omnia secula ex seipso equalem sibi genuit Filium, quem constituit heredem uniuersorum, celestium uidelicet et terrestrium , ad eternam uitam pertinentium. Nam et ipse uerus et consubstantialis Deo Patri Filius fons est omnium bonorum purissimus, qui Spiritum sanctum a Patre et a se procedentem misit discipulis suis de ipsius corporali recessu merentibus. Unde et ipse in Euangelio ait de se: Qui credit in me, flumina de uentre eius  fluent aque uiue . Quod exponens euangelista ait: Hoc autem dicebat de Spiritu, quem accepturi erant credentes in eum . Ipse est itaque fons indeficiens, quia in ipso confortantur homines ad celestem patriam tendentes, et ex ipso reficiuntur Spiritus et anime iustorum, ipsum semper facie ad faciem in dextera Patris uidentes. Ipsum pro modulo suo peregrini homines gustant, ne in uia deficiant; ipsum pleno ore angeli in patria sine fastidio spiritualiter manducant. Ipse est uiaticum ad eterna gaudia festinantium; ipse refectio in regno celorum quiescentium. Per ipsum fideles in bonis operibus proficiunt; sine ipso autem nichil boni facere possunt. Ipse est uia per quam omnes sancti  ad celum properant; ipsum sancti angeli in dextera Patris regnantem uident, et uidere desiderant. In ipso habitat omnis plenitudo diuinitatis corporaliter , et ex ipso reficiuntur omnes celestes ordines sufficienter. In ipso sunt omnes thesauri sapientie et scientie Dei ; ipse est suauitas, et dulcedo omnium, qui ad eternam beatitudinem sunt predestinati. Aeternus quippe est, et sine initio, per quem Deus Pater omnia creauit ex nichilo . Ipsum Dei Filium qui uidet, uidet et Patrem , quia eamdem habet cum Patre diuinitatem. In Patre et Spiritu sancto est Filius, et in Filio sunt Pater et Spiritus sanctus, quia non sunt tres dii, sed unus est uerus Deus, in quo uiuimus, mouemur et sumus .  Itaque,  dulcissimi fratres, in nocte huius presentis uite, sicut iam supradictum est, expellamus a nobis omnium uitiorum principem, scilicet diabolum, et suscipiamus fontem omnium bonorum, Deum uidelicet Patrem, et Filium, et Spiritum sanctum, ut ab eo mereamur suscipi, et ad eternum eius intromitti conuiuium. Recogitemus etiam bona que nobis sunt ab illo preparata, qui nos quotidie ad se uocat; et suscipiamus iugum eius suaue , et sarcinam eius leuem, qui peccatorum nostrorum clementer pondera releuat. Deponamus ergo, ut superius dictum est, opera tenebrarum, et induamur arma lucis . Sed quid est deponere opera tenebrarum, nisi renuntiare diaboli pompis et angelis  eius? Et quid est nos inquere arma lucis, nisi credere in Deum Patrem omnipotentem, qui uere est omnium bonorum fons, et illuminat omnem hominem uenientem in hunc mundum?  Itaque dum lucem habemus, credamus in lucem, ut filii lucis simus . Apud ipsum, ut ait Psalmista, est fons uite, et in lumine eius uidebimus lumen . Apud Deum Patrem utique est fons uite, scilicet Christus, qui cum eodem Patre, et Spiritu sancto unus est uerus Deus. Sic enim ipse in Euangelio ait: Qui uenit ad me, non esuriet; et qui credit in me, non sitiet unquam . Et iterum: Qui biberit aquam, quam ego dabo ei, fiet in eo fons aque salientis in uitam eternam . Et iterum: Ego sum panis uiuus, qui de celo descendi.  Si quis manducauerit ex hoc pane uiuet in eternum; et panis, quem ego dabo, caro mea est pro mundi uita . Quod etiam uerum lumen sit de lumine uero, id est de Patre Deo, ipse testatur in Euangelio. Quandiu, inquit, sum in mundo, lux sum mundi . Et alibi: Qui sequitur me, non ambulat in tenebris, sed habebit lumen uite . Est itaque Dominus noster iehsu Christus fons de fonte, Deus de Deo, lumen uerum de lumine uero. Ipse uenit ad nos in carne, ut arida corda nostra irroraret, faucesque sitientes irrigaret rore spiritualis doctrine. Satiabit in se sperantes, qui irrigauit sitientes, quoniam ipse est fons, et in lumine eius uidebimus lumen. In hac patria aliud est fons, et aliud lumen. In Christo autem, quod est  fons, hoc est et lumen. Ipse quippe est fons uiuus, de quo satiantur, qui esuriunt, et sitiunt iustitiam . Est et lumen uerum sanctam illuminans Ecclesiam. Ex seipso illuminat in se credentes, et reficit ad se usque peruenientes. Quia itaque lumen est, ad ipsum oculos cordis nostri indefesse erigamus, et quia fons indeficiens est, ab eo in eterna beatitudine satiari indesinenter optemus.

Itaque, dilectissimi fratres, ut superius dictum est, in nocte huius peregrinationis dignum est ut fontem uite, scilicet Christum, summo desiderio sitiamus, opera tenebrarum abiiciamus, arma iustitie induamus, et in nocte non noctis, sed diei opera perficiamus. Prius tamen, dulcissimi fratres,  si placet, imo quia placet, discutiamus, et inuestigemus diligenter, qui sit, uel quid sit diabolus, aut quod damnum nobis attulerit. Diabolus enim angelus per superbiam a Deo est separatus, qui in ueritate non stetit, sed mox ut contra Deum tumuit, irrecuperabiliter cecidit. Ipse est et pater et doctor mendacii, quia ab ipso primum inuentum est mendacium, et ipse est mendacium, sicut ueracissima ueritas, scilicet Dominus noster iehsu Christus in Euangelio Ioannis testatur, dicens: Diabolus mendax fuit ab initio, et homicida, et in ueritate non stetit . Ipse est ergo caput mendacii, et finis, et a semetipso deceptus, nos decipere festinat omnibus modis. Iste est aduersarius humani generis,  inuentor mortis, superbie instiutor, radix mali, caput scelerum, princeps omnium uitiorum, persuasor etiam turpium uoluptatum. Hic ergo, cum illum primum hominem intueretur a Deo formatum, patrem scilicet omnium nostrum, sicut superius crebro dictum est, uideretque eum ad imaginem Dei factum, pudicitia ornatum, temperantia compositum, caritate circumdatum, immortalitate uestitum, emulus atque inuidus tantam beatitudinem terrenum hominem accepisse, quod ipse, dum esset angelus, per superbiam cognoscitur amisisse; ipse itaque insatiabilis homicida statim nos nostrosque parentes tantis ac talibus bonis spoliauit, insuper et a paradisi gaudiis expulit. Nam et multis bonis in prima fronte diabolus nos spoliauit, id est pudicitia,  continentia, patientia, mansuetudine, caritate, immortalitate; sic nos miseros ac nudos reddidit, suisque pannis, id est uitiis esse inuolutos derisit, suosque crudeli dominio subiugauit, atque ex ipsius pestifere suasionis uinculo uniuersum genus humanum sibi obligauit. Spoliauit nos pudicitia, et accinxit impudicitia; spoliauit nos temperantia, et fecit intemperatos. Spoliauit caritate, et uestiuit malitia; spoliauit immortalitate, et propinauit mortem. His turpissimis et infelicissimis nos pannis posterosque nostros inuoluit, et semiuiuos reliquit, dum mortalia mentibus nostris uulnera inflixit.

Ille quippe primus parens noster preter alias humane  fragilitatis miserias, quas pro transgressionis peccato iuste meruit, corruptionis penam et liberi arbitrii diminutionem incurrit  . Per illud namque peccatum naturalia bona sunt in homine corrupta, et gratuita detracta. Hic est enim ille homo qui descendens ad Ierusalem, a latronibus est uulneratus et spoliatus . uulneratus quidem est, ut ait beatus Augustinus, in bonis naturalibus, quibus non est priuatus, alioquin non posset fieri reparatio; spoliatus uero gratuitis, que per gratiam fuerant addita naturalibus. Hec sunt data optima, et dona perfecta: quorum alia, ut dictum est, sunt corrupta per peccatum, scilicet naturalia, ut intellectus, memoria, ratio, ingenium, libertas arbitrii; alia uero, scilicet gratuita, id est bona uoluntas,  iustitia, fides, spes, caritas, et cetere uirtutes, sunt subtracta; que ideo gratuita dicuntur, quia per diuinam nobis gratiam conceduntur. Corrupta est ergo libertas arbitrii ex parte per peccatum, et ex parte perdita. Unde ait beatus Augustinus: Libero arbitrio male utens homo, et se perdidit et ipsum. Cum enim libero arbitrio peccaret, uictorie peccato amissum est liberum arbitrium. A quo enim quis deuictus est, huic et seruus addictus est. Liberum arbitrium dicit hominem amisisse, non quia post peccatum non habuit liberum arbitrium; sed quia libertatem arbitrii perdidit; non quidem omnem, sed libertatem a miseria et a peccato. Est  namque libertas triplex, scilicet a necessitate, a peccato et a miseria.

Libertas a necessitate sicut tunc cogi non poterat, ita nec modo. Ideoque uoluntas merito apud Deum iudicatur, que semper a necessitate libera est, et nunquam cogi potest. Ubi necessitas, ibi non est libertas; et ubi non est libertas, nec uoluntas, ideoque nec meritum. Hec libertas in omnibus est, tam in bonis quam in malis.

Est et alia libertas, scilicet a peccato, de qua dicit Apostolus: Ubi Spiritus Domini, ibi libertas ; et de qua ueritas in Euangelio ait. Si Filius uos liberauerit, uere liberi eritis . Hec libertas a seruitute peccati liberat, et seruos iustitie facit; sicut e conuerso seruitus peccati  liberos facit iustitie. Unde Apostolus: Liberati a peccato facti estis serui iustitie . Et iterum: Cum serui essetis peccati, liberi fuistis iustitie . Hanc ergo libertatem homo peccando amisit, sicut superius beatus Augustinus dicit: Homo, inquit, male utens libero arbitrio, et se perdidit, et ipsum, quia perdita est per peccatum libertas, non a necessitate, sed a peccato. »Qui facit peccatum, seruus est peccati .« Unde beatus Augustinus: Istam libertatem, que est a peccato, illi soli habent, quos Filius per gratiam liberat et reparat; non ita tamen quod penitus sine peccato sint in hac mortali carne, sed ut peccatum in eis non dominetur, nec regnet. Hec est ergo bona et uera libertas, que bonam parit seruitutem, scilicet iustitie.

 Est iterum libertas a miseria, de qua Apostolus ait: Et ipsa creatura liberabitur a seruitute corruptionis, in libertatem glorie filiorum Dei .  Hanc libertatem habuit homo ante peccatum, quia omni carebat miseria, et nulla tangebatur molestia; et plenius habebit in beatitudine futura, ubi miser esse non poterit, nec in corpore, nec in anima. In hac utique uita, que est inter primum peccatum, et ultimam confirmationem, nemo liber est a miseria, quia non caret peccati pena. Et predictis iam apparet, in quo per peccatum sit imminutum uel corruptum liberum arbitrium; quia ante peccatum nulla erat homini difficultas, nullumque impedimentum de lege membrorum ad bonum,  nulla impulsio uel instigatio ad malum. Nunc autem per legem carnis ad bonum impeditur, et ad malum instigatur, ut non possit uelle et perficere bonum, nisi per gratiam liberetur et adiuuetur; quia, ut ait Apostolus: Peccatum habitat in carne . uulneratus est ergo primus homo, imo totum humanum genus in naturalibus bonis, et spoliatus gratuitis atque optimis donis.

Hec nimirum totius humani generis uulnera beatus Iob qui dolens interpretatur, lugebat, cum dicebat: Circumdedit me lanceis suis, conuulnerauit lumbos meos, non pepercit et effudit in terra uiscera mea . In hoc loco beatus Iob non solum sua,  sed etiam membrorum Ecclesie plangit tentationum uulnera; et ideo hec non carnaliter, sed spiritualiter sunt intelligenda. Sancta ergo Ecclesia, ut beatus Gregorius exponit  , lanceis ab antiquo hoste circumdatur, quando in membris suis ab eodem impugnatore callido tentationum iaculis impetitur. Bene autem circumdari lanceis dicimur, quia antiquus hostis tentationum uulnere ab omni parte nos impetit. Sepe enim dum gula restringitur, ut libido subigatur, inanis glorie aculeus mentem pulsat. Si autem corpus abstinentie afflictione non atteritur, contra mentem libidinis flammas excitat. Sepe dum seruare parcimoniam nitimur, ad tenaciam labimur. Et sepe dum possessa effuse tribuimus, ad auaritiam ducimur; quia rursum colligere querimus,  quod tribuamus. Dum ergo antiqui hostis iacula ubique nos impetunt, recte nunc dicitur: »Circumdedit me lanceis suis.« Et quia omne peccatum hostis quidem callidus suadet, sed nos eius suasionibus consentiendo perpetramus, apte subiungitur: »Conuulnerauit lumbos meos.« In lumbis quippe luxuria est. Unde et is, qui cupiebat uoluptatem libidinis a corde expellere, uel exstinguere, discipulis predicabat, dicens: »Succincti lumbos mentis uestre in castitate .« Cum ergo antiquus hostis fidelem populum ad luxuriam pertrahit, hominem procul dubio in lumbis ferit. Ubi notandum quoque est, quod non ait, »uulnerauit,« sed, »conuulnerauit lumbos meos.« Sicut enim loqui aliquando unius est,  colloqui uero duorum, uel fortasse multorum; sic antiquus hostis, quia nos ad culpam sine nostra uoluntate non rapit, nequaquam lumbos nostros uulnerare sed conuulnerare dicitur; quia hoc quod nobis ille male suggerit, nos sequentes ex uoluntate propria implemus, et quasi cum ipso nos pariter uulneramus; quia ad perpetrandum malum ex libero simul arbitrio ducimur. »Non pepercit,« inquit. Ac si dicat: Non destitit. »Et effudit in terra uiscera mea.« Quid aliud sancte Ecclesie uiscera debemus accipere, nisi eorum mentes, qui eius quedam in se mysteria continent, qui ad intima sacramenta deseruiunt? Sed antiquus aduersarius cum fideles quosdam, qui interioribus sacramentis deseruire uidebantur, ad secularia negotia pertrahit, eorum procul dubio uiscera  in terram fundit, quia illos in infimis rebus conculcat qui prius in occultis atque spiritualibus latebant actibus.

Sequitur: »Concidit me uulnere super uulnus.« In infirmis suis membris sancta Ecclesia uulnere super uulnus conciditur, quando peccatum peccato additur, ut culpa uehementius exaggeretur. Quem enim auaritia pertrahit ad rapinam, rapina ad fallaciam ducit, ut perpetrata culpa ex falsitate etiam defendatur, quid iste etiam nisi super uulnus concisus est uulnere? Unde bene quoque per prophetam dicitur: »Maledictum, et mendacium, homicidium, et furtum, et adulterium inundauerunt, et sanguis sanguinem  tetigit .« Solet enim sanguinis nomine signari peccatum. Unde et is qui a peccatis liberari desiderat, per penitentiam clamat: »Libera me de sanguinibus.« Sanguis ergo sanguinem tangit, cum culpa culpam cumulauerit. Et quia cum uulnus uulneri additur, uires contra nos antiqui hostis uehementer excrescunt, recte subiungitur: »Irruit in me quasi gigas.« Facile quippe inimico resistitur, si non ei uel in multis lapsibus, uel in uno diutius consentiatur. Sin uero eius suasionibus anima subesse consueuerit, quanto se ei crebrius subiicit, tanto eum sibi intolerabiliorem facit, ut ei reluctari non ualeat; quia nimirum malignus aduersarius contra hanc ex praua consuetudine deuicta, quasi more gigantis pugnat. Sed tamen plerumque sancta Ecclesia etiam post perpetratas  culpas mentes fidelium ad penitentiam reuocat, et peccata operis uirtute spontanee afflictionis mundat. Unde bene subditur: »Saccum consui super cutem meam, et operui cinere carnem meam.« Quid in sacco et cinere nisi penitentia? Quid in cute et carne nisi peccatum carnis debet intelligi? Cum ergo quidam post lapsum carnis ad penitentiam redeunt, quasi saccus super cutem consuitur. Et cinere caro operitur, quia culpa carnis per penitentiam tegitur, ne in districti iudicis examine ad ultionem ueniatur.

uulneratus est itaque Adam, et in eo totum humanum genus a latronibus, ab antiquo uidelicet hoste eiusque satellitibus in bonis, ut predictum  est, naturalibus, donisque gratuitis spoliatus, quia plus obediuit illius iniquis suasionibus, quam salutaribus Creatoris iussionibus. Ab Ierusalem, id est a superne pacis uisione; in Iericho, hoc est, intus superbiendo, et a Dei dilectione deficiendo; in huius mortalis uite, quia deuenit, in latrones incidit, diabolum uidelicet et angelos eius sibi contrarios incurrit. Impositis ei plagis, et uirtutibus spoliato ac semiuiuo relicto abierunt, mentem scilicet illius huius mundi illecebris tentando corruperunt.

Porro sciendum est duas esse species tentationis, interiorem scilicet et exteriorem  . Exterior tentatio est, quando extrinsecus malum uisibiliter suggeritur uerbo uel signo aliquo, ut ille cui fit, ad peccati consensum declinet, et talis tentatio fit ab  aduersario. Interior uero tentatio est, quando inuisibiliter malum nobis intrinsecus suggeritur, et hec tentatio aliquando fit ab hoste, aliquando a carne Nam et diabolus inuisibiliter mala suggerit, et ex carnis corruptione motus illicitus suboritur, et titillatio praua nascitur. Ideoque tentatio que ex carne est, sine peccato non est; tentatio uero antiqui hostis, nisi ei consentiatur, peccatum non est; sed est materia exercende uirtutis. Tentatio autem carnis interior difficilius uincitur, quia interius oppugnans de nostro, contra nos roboratur. Homo igitur, qui sola exteriori tentatione pulsatus cecidit, tanto grauius plectendus erat, quanto leuiori  impulsu prostratus fuerat. Et tamen quia aliquam licet modicam cadendi occasionem habuerat, idcirco per Dei gratiam iuuari ad ueniam potuit, ut per alium erigeretur, qui per alium ceciderat. Qui ergo incitatorem habuit ad malum, non iniuste reparatorem habuit ad bonum. Diabolus uero quia sine alicuius tentatione peccauit, per alium iuuari non debuit, nec per se potuit, et ideo immedicabile peccatum illius exstitit. Peccatum uero hominis, sicut per alium habuit initium, ita per alium non incongrue habuit remedium. Propterea angelica natura, quoniam non tota perierat, sed ex parte perstiterat, non est redempta  , ut inde ruina suppleretur angelica. Unde ait beatus Augustinus: Placuit uniuersitatis Creatori et Redemptori ut, quoniam  multitudo angelorum Deum deserendo non tota perierat que perierat, in perpetua perditione remaneret; que autem illa deserente cum Deo perstiterat, certissime de sua cognita fidelitate semper gauderet. An non creatura rationalis, que in omnibus perierat, quoniam peccatis atque suppliciis tota perierat, ex parte debuit reparari, unde angelice societati suppleretur, quod ruina illa minuerat? Hoc enim promissum est sanctis quod erunt equales angelis Dei in celis .

Notandum preterea quod homo tam facile ab statu rectitudinis non deiiceretur, nisi in eo quedam elatio comprimenda precessisset, ut per humilitatem peccati sciret, quam falso de se presumpserit, et quod non bene se habeat natura, si a Creatore  recesserit. Angelica quippe siue humana natura mox ut a factore suo recessit, male se habuit, quia ad deformitatem peruenit; dignitatem scilicet, in qua condita fuerat, amisit. Uno superbie lapsu dum Deo per tumorem se conferunt, et angelus cecidit, et homo paradisi delicias amisit  . Sed homo reuersus ad penitentiam Deo se inferiorem esse cognoscit; diabolus uero non solum in hoc contentus, quod se Deo equalem estimans cecidit, insuper etiam superiorem se Deo dicit, secundum Apostoli sententiam, qui de illo sub Antichristi persona ait: Aduersatur, inquit, et extollitur supra omne quod dicitur Deus, aut quod colitur .

Plagis itaque a latronibus impositis semiuiuus ac spoliatus uirtutibus homo in uia huius miserabilis  uite relinquitur, nec per quinque millia annos solatio alicuius subleuatur. Gustauit uetitum cibum, et audiuit a Deo: In sudore uultus tui comedes panem tuum . Auertit oculos a claritate maiestatis Dei, et incidit in tenebras huius mundi. Contempsit miser paradisi delicias, et ager illius pro frumento germinat tribulos et spinas. Abstulerunt ei latrones stolam immortalitatis et honestatis, et est indutus tunicam pelliceam mortalitatis et infirmitatis. Et quia superbe uoluit esse sicut Deus, factus est mortalis et infirmus. Post peccatum cognouit se esse nudum, uirtutibus scilicet spoliatum. In paradiso positus contempsit diuina precepta, de  paradiso eiectus posteritas ipsius adorauit idola. Contempsit Deum factorem suum, lapsusque est in profundum malorum, in tantum ut etiam demonibus exhiberet seruitium. Congrue siquidem non in uia, sed extra uiam a latronibus iacet uulneratus, quia a Deo elongatus. Non extra uiam iaceret, sed in uia utique staret, si peccando a Deo non recessisset. Semiuiuus relinquitur, quia, gratuitis donis perditis, in naturalibus bonis uulneratur. Semiuiuus iacuit, quia, cum uetitum pomum manducare presumpsit, iuxta Domini sententiam seipsum morti destinauit, in quo uno peccato sex criminalia peccata commisit, quibus sex etates posteritatis sue morte inuoluit.

Primum eius peccatum superbia fuit, cum Deo  equalis esse uoluit, et ideo factus est infirmior in omnibus, qui omnibus sub celo creaturis fuerat prelatus. Unde ait Scriptura: Immundus est coram Deo omnis qui exaltat cor suum . Secundum fuit inobedientia, quia prius fuerat subiectus. De qua Samuel propheta ait: Quasi peccatum ariolandi est repugnare; et quasi scelus idololatrie nolle obedire . Tertium auaritia fuit, cum plusquam ei concessum fuerat, concupiuit, et ideo omnia concessa iuste amisit. Unde Apostolus quosdam discipulos admonens ait inter cetera: Mortificate membra uestra, que sunt super terram, scilicet concupiscentiam malam et auaritiam, que est idolorum seruitus . Quartum sacrilegium fuit, cum uetitum in sacro loco quasi per furtum  subripuit, ideoque a sacrario excludi meruit. De hoc dicitur: Qui profanat sancta, a sanctis exterminabitur. Quintum fuit spiritualis fornicatio: anima enim illus coniuncta Deo fuit, sed cum spreto Deo diabolum admisit, quasi cum extraneo adulterium commisit, et ideo ueri sponsi amicitiam amisit. De hac spirituali fornicationne Psalmista Deo loquitur, dicens: Perdidisti omnes qui fornicantur abs te . Sextum homicidium perpetrauit, seipsum uidelicet morti destinauit secundum Domini sententiam, que ait: Quocunque die comederitis de ligno scientie boni et mali, morte moriemini . Et de quo Scriptura ait: Qui occiderit, mortem sibi comparat eternam.

 Unde et interior homo mox est mortuus, et iacuit in sepulcro corporis sepultus. Reuera itaque miser ille a latronibus fuit uulneratus, ac spoliatus, et semiuiuus relictus, cum a nequissimo et mendacissimo spiritu fuit seductus. Accedat itaque Samaritanus, humani uidelicet generis custos, sapientissimus infirmorum medicus, consolator merentium piissimus, lapsorum reparator clementissimus, pereuntium ouium requisitor solertissimus, ad se confugientium defensor fortissimus, Dei scilicet Filius ad redemptionem humani generis a Deo Patre missus, et dicat: Adam, ubi es?  Statim ut Adam peccauit in paradiso, cepit eum benignissimus  conditor et misericordiosissimus reparator requirere, dicens: Adam, ubi es? Ipse requisiuit nos, non quia nos eum dileximus, sed quia ipse prior dilexit nos , et tradidit semetipsum pro nobis . Creator omnipotens, benignus et clemens diu clamauit in paradiso: Adam, ubi es? nec tamen secundum desiderium suum ab eo accepit responsum; quia Adam conatus est in Creatorem retorquere culpam, unde et cecidit in huius mundi miserabile exsilium. Contempsit ueracissima uerba Conditoris, et credidit mendacissimis uerbis crudelissimi hostis. Despexit Creatorem, et incurrit predonem. Tandem semiuiuus ac spoliatus de profundis clamat ad Dominum per quinque millia annos Adam, id est humanum genus, ut eripiatur de durissimis antiqui  hostis oppressionibus. Per longa igitur tempora ex intimo pectore amarissima cum lacrymis suspiria emittens, celi ac terre Conditorem precatur, dicens:  O Rex gentium, et desideratus earum, lapisque angularis, qui facis utraque unum, ueni, salua hominem, quem de limo formasti! Et iterum: O clauis Dauid, et sceptrum domus Isrel, qui aperis, et nemo claudit; claudis, et nemo aperit; ueni, et educ uinctum de domo carceris sedentem in tenebris, et umbra mortis  . Adam etiam uulneratus ac semiuiuus, id est humanum genus peccatum suum confitens, ut de crudelissimo antiqui hostis dominio eripiatur, per Prophetam suppliciter Deum exorat, dicens: Erraui, sicut ouis que periit; quere  seruum tuum, Domine . Et iterum: Salua me ex ore leonis, et a cornibus unicornium . Et rursum: Periit; fuga a me, et non est qui requirat animam meam . Considero ad sinistram et ecce diabolus ut lupus ululat, ut leo frendet, econtra, ut canis latrat. Clamo ad te, Domine: Tu es spes mea; tu, portio mea in terra uiuentium . Exaudi, Domine, preces meas, et educ me de lacu miserie, et de luto fecis . Isaias propheta tempus humane redemptionis summo desiderio exspectabat; cum lacrymis perfusus Deo dicebat: Utinam dirumperes celos, et descenderes , scilicet ad liberandas gentes. Et iterum: Obsecro, Domine, mitte quem missurus es , etc. Pro istius itaque ouis liberatione  clamabant ad Dominum ueteris Testamenti sancti patres, patriarche scilicet et prophete dicentes: Rorate, celi, desuper, et nubes pluant iustum; aperiatur terra, et germinet Saluatorem . Et iterum, o celi ac terre Conditor, precamur ut impleas officium summi pastoris, et non pereat de grege tuo centesima ouis.  Persequere leonem, antiquum uidelicet hostem, qui rapuit tuam ouem. Leo conteratur, et ouis de faucibus illius eripiatur. Et nunc, Domine Deus noster, Conditor noster, pater noster,  diu est quod tua per diuersa precipitia rapitur ouiset tu, clementissime Pater, quare illam non redimis? Excita potentiam tuam et ueni, ut eam eripias de manu inimici. O Domine, dum ad liberandum eam tam potens es, quare tandiu taces?

Ad hec Dominus per prophetam: Tacui, tacui, sed non semper tacebo, auget enim iudicium manus mea . Accedat itaque misericorditer Creator ad creaturam, factor ad facturam, Deus ad hominem, Samaritanus ad uulneratum, medicus ad infirmum, gratia ad miserum, et infundat in eius uulnera oleum et uinum. Samaritanus ergo, id est Dei Filius iter faciat, de celo uidelicet a Deo Patre missus in hunc mundum descendat, et uulnerato appropinquans misericorditer scilicet humanam naturam  suscipiens, ei curam salutis adhibeat. Per incarnationem semiuiuo appropriet, qui in diuinitate naturaliter Deo Patri ceternus manet. uideat spoliatum atque infirmum, et misericordia motus super eum reconciliationis ei tribuat antidotum, Dei Filius clementer de sinu Patris descendat, seque ipsum componat, sue uidelicet diuinitati humanitatem coniungat, de sua morte illi medicinam exhibeat, ut non solum sit uulneris ostensor, sed etiam sanator. Recte siquidem Samaritanus iste, scilicet Dei Filius, custos interpretatur, qui ad custodiendum simulque ad regendum omnium gregem fidelium a Deo Patre in hunc mundum mittitur. Istum siquidem Samaritanum Propheta suppliciter exorabat,  cum timens ne in hos incideret latrones, dicebat: Custodi me a laqueo, quem statuerunt mihi, et ab scandalis operantium iniquitatem . Et iterum: Funes extenderunt in laqueum; iuxta iter scandalum posuerunt mihi . Diabolus quippe et satellites eius laqueum iuxta uiam parauerunt, in quem Adam ac posteri eius miserabiliter inciderunt. Eadem itaque uia, scilicet presentis uite, Samaritanus noster per compassionem descendens appropriet, eiusque uulnera, oleum infundens et uinum, alliget, sacramenta uidelicet nostre salutis per omnia suscipere non recuset. Quamuis peccatum non fecerit, nec in ore eius inuentus fuerit dolus; tamen ut ab originalibus nos peccatis abluat, ad baptismum humiliter properet: ut nos tentationes diaboli  uincere doceat, tentari a diabolo non refugiat; ut Ecclesiam suam ieiunare doceat, quadraginta dierum ieiunium perficiat; et ut se ostendat ueram de uirgine carnem assumpisse, postea esuriat, et ut probet se naturalem de Deo Patre diuinitatis habere substantiam, tentatorem suum diabolum potenter sapienterque uincat, ad passionem dignanter accedat, peccata nostra in corpore suo super lignum perferat; et ut nos de antiqui hostis potestate eripiat, die tertia a mortuis resurgat. Ad hec Dei Filius, a Deo Patre,  inquit, de celis uenio in hunc mundum missus. Ad quid? Iugum uidelicet disrumpere captiuitatis humane, et alligare uulnera preuaricatoris Ade. Ecce ad baptismum pro salute hominum dignanter accedo, qui nullius culpe reatui subiaceo. Libenter etiam a Spiritu sancto ducor in excelsum montem, et tentatus rationabiliter uincam antiquum hostem, qui inuidiose de paradiso expulit primum hominem. Ideo ad me patienter tentatorem permitto accedere, quatenus omnes credentes in me doceant eiusdem antiqui hostis tentationes superare. Ad erudiendum etiam sponsam meam, sanctam scilicet Ecclesiam, per memetipsum quadraginta dierum ieiunium expleam. uerum quia et cum Patre naturaliter unam habeo diuinitatis substantiam, quadraginta diebus maneo  sine corporali cibo: et rursus, quia de uirgine matre naturalem carnis substantiam traxi, postea esurio. Ad passionem etiam spontaneus misericorditerque accedo, ut hominem redimam, quem cum Patre et Spiritu sancto creaui ex nichilo. Ecce itaque in cruce inter duos latrones medius pendeo, et miserrimo ac uulnerato Ade condoleus iterum clamo: Adam, ubi es?

Ad hec Dimas latro in dextera Christi pendens, ipsumque Dei Filium esse ac pro salute hominum de sinu Patris descendisse agnoscens, cum lacrymis, quasi in persona Ade respondit, dicens: Domine, in cruce sum, et digna quidem pro meritis recipio; non me excuso; merui quod tolero; patior  iusto iudicio; misericordiam peto: Memento mei, dum ueneris in regnum tuum . Ac si latro in persona Ade Iesum Christum Redemptorem nostrum in cruce pendentem precaretur, dicens: O clementissime pastor, qui me cum Patre et Spiritu sancto e limo terre plasmasti, obsecro ut concedas ueniam mihi peccatori, et facias me tecum pertingere ad delicias paradisi, quas dudum per diaboli inuidiam perdidi. Scio plane quia pro tuis ouibus animam in cruce uenisti ponere; idcirco deprecor ut me ad paradisi amenitatem facias pertingere. Fateor, contra tuum decretum gustaui uetitum cibum, sed eiectus a paradiso multis malis  expertus sum. Pomum contra tuam uoluntatem ori meo porrexi, ideoque in huius mundi exsilio multa  aduersa sustinui. Tibi Deo omnium Conditori inobediens fui, et mortiferis diaboli suasionibus obediui, quapropter per multa tempora durissimum illius iugum pertuli. Te Deum piissimum Patrem meum deserui et crudelissimo tyranno adhesi. Quia tuum nimis saluberrimum contempsi preceptum, in sudore uultus mei comedo panem meum. Iuste siquidem in operibus manuum mearum terre maledixisti, et ideo spinas et tribulos germinat mihi. Peccaui grauiter, peccaui infeliciter, peccaui miserabiliter. Peccata mea tibi manifesto, scelera mea confiteor, delicta mea pronuntio. Deprecor ergo te, Deus meus, ut non me in finem  obliuiscaris, non me in perpetuum deseras, non me diutius ad perdendum in potestate demonum derelinquas. Licet grauiter peccauerim in te, tamen tu es pius, tu clemens, tu multe miserationis. Ostende in me clementiam tuam. Pateat mihi uenia, pateat et indulgentia. Non me excuso, sicut prius feci in paradiso. Scelera mea non defendo, peccata mea non uindico, delicta mea non abscondo. Displicet mihi malum quod feci. Suscipe, queso, uocem confitentis, attende uocem precantis, audi uocem peccatoris clamantis. Non me deseras, Domine, in perpetuum, sed memento mei, dum ueneris in regnum tuum . Quia igitur Dimas latro in cruce pendens, quasi in persona Ade, Iesu Christo ueram confessionem obtulit, idem benignissimus  pastor non illi sententiam ultionis irrogauit, sed misericorditer paradisi patriam quam peccando perdiderat, reddidit, dicens: Hodie mecum eris in paradiso . Ac si apertius diceret: Hodie mecum eris in paradiso per humilem confessionem, unde cecidisti per contumacem excusationem. Peccatum quod uoluntarie commisisti oblique in me retorquere uoluisti, et idcirco diu in paradiso manere non meruisti. Quia potius uoci uxoris tue obedisti, quam uoci mee, ideo eieci te a paradisi amenitate. Cum magno dedecore a paradisi deliciis fuisti repulsus, et, ut dicis, per longa exsilia afflictus. Non conuertisti ad me faciem, sed dorsum, et cecidisti usque ad inferos deorsum. Condolens  itaque miseriis tuis descendi liberare te de infernalibus penis. Compassus tuis calamitatibus nimium descendi ad terras, ut te restituam in gradum pristinum. Dabo etiam tibi stolam primam, scilicet immortalitatis, quam perdidisti per culpam preuaricationis  . Maiorem quippe felicitatem accipies per donum gratie, quam perdidisti per appetitum inanis glorie. Pretio mei sanguinis de diaboli te seruitute redimo, et libertati restituo. Ad hoc nimirum permitto in cruce suspendi corpus meum, ut faciam pertingere ad societatem supernorum ciuium.

Ac si Adam in persona totius Ecclesie Iesu Christo Filio Dei in cruce pendenti responderet, dicens  : O benignissime pastor! o misericordiosissime  Redemptor!


Que te uicit clementia,
Ut ferres nostra crimina,
Crudelem mortem patiens,
Ut nos a morte tolleres?

Que te superauit pietas, ut de sinu Patris descenderes ad terras ad diluendas nostrorum criminum maculas? Bonitas quippe tua te compulit, ut proprium in cruce sanguinem misericorditer fundens, nos ab eterna damnatione eriperes. Tua quoque perfecta caritas te in tantum cegit, ut non solum nos de diaboli potestate redimeres, uerum etiam tuis humeris imponens ad celestium ouium  gregem reportares. Nihil prorsus unquam boni egimus, ut tante beatitudinis participes esse mereremur, sed tua maxima benignitas non continuit in ira sua misericordias suas.

Considerate, fratres karissimi, ineffabilem Dei clementiam erga hominis miseriam. Dum enim Deus ad hominem accedit, et homo peccata sua confitetur ei, misericordia accedentis Dei et ueritas hominis confitentis obuiant sibi. Et quia misericordia inuenit ueritatem iustitie, non relinquitur locus calumnie; imo dum consentit iustitia et ipsa pax osculatur, operante misericordia et permittente iustitia, fit reconciliatio inter Deum misericordem et miserum hominem, dum statim Dei Filius clementer dicit ad latronem: Hodie mecum eris in paradiso.  Gratias igitur, dulcissimi fratres, agamus Deo Patri, Filioque eius Domino nostro Iesu Christo, et Spiritui sancto, quia reuera, ut ait Apostolus, uetus homo noster simul crucifixus est, ut destruatur corpus peccati, ut ultra non seruiamus peccato . Omnis quippe caro super terram corruperat uiam suam ; ideoque Dei Filius dignatus est humiliter crucem ascendere ut in semetipso crucifigeret eam. Ipse quoque incorruptam traxit carnem de uirgine, per quam nos eriperet a carnis corruptione. Totum enim mundum caro corruperat, eumque paruo pretio pro unius uidelicet arboris pomo, diabolo uendiderat. Nam et cum esset ancilla, dominam tamen, id est animam sibi seruire  cegerat. De qua Apostolus ait: Caro concupiscit aduersus spiritum; spiritus autem aduersus carnem , etc. Hec adeo a primo homine Adam usque ad aduentum Domini nostri Iesu Christi omnes corruperat, quod uix aliquis uoluntati eius resistere poterat. Unde in persona ueteris hominis Apostolus dicebat: Ego sum carnalis uenundatus sub peccato . Hec nimirum quinque habet ministros, quibus se, et dominam suam, animam scilicet, captiuauit, et uniuersum mundum diaboli dominio subiugauit. Quando enim aliquis deserendo iustitiam, peccat, uel comedendo delectatur, uel uidendo decipitur, uel audiendo attrahitur, uel odorando illicita illicitur, uel manibus mala operatur, his quinque ministris captiuus ducitur.  Unde dicitur: Qui facit peccatum, seruus est peccati . His quinque ministris, id est quinque sensibus corporis, caro, sicut iam supradictum est, homines superauit, et homo quamuis in paradiso positus succubuit. Sed prius aggressa est mulierem, uelut partem debiliorem. Hoc modo mulier quinque sensibus corporis peccauit. Auribus persuasionem diaboli accepit, et consensit, cum ille talia intimaret, dicens: In quocunque die comederitis ex eo, aperientur oculi uestri; et eritis sicut dii, scientes bonum et malum . Audistis, fratres karissimi, quomodo mulier per auditum succubuit; nunc attendite, qualiter odoratu, et uisu decepta fuit. Ait enim Scriptura: uidit mulier quod bonum esset lignum, et ad uescendum suaue, pulchrum  oculis, aspectuque delectabile. Cum dicit suaue, capta est odoratu; cum dicit pulchrum oculis, illaqueata est uisu. Adhuc duo ministri supersunt, qui totum perpetrarunt scelus, tactus uidelicet et gustus. Per illos itaque quinque ministros, id est quinque corporis sensus, caro quod illicite cepit, male consummauit. Sic enim Scriptura ait: Tulit mulier de fructu illius, et comedit. Manus tulit, os comedit, tactus ministrauit, gustus peccatum consummauit. Prostrata igitur ac uulnerata origine omnium hominum, deinceps ministri illi, scilicet sensus corporis, totum sibi subiugauerunt mundum. uidens igitur omnipotens Deus Pater, quia caro totum mundum expugnabat, quia ancilla dominam suam, id est animam, sibi subiugauerat,  misit dilectissimum Filium suum, qui ab hac captiuitate uniuersum liberaret mundum.

Hoc itaque Abrahe uictoria, de quinque regibus prefigurauit, quos ille pater fidei diuino adiutus auxilio superauit, quia fides nostra sic confirmata est in spiritu principali, ut totidem nostri corporis sensus subiiciat uerbo Dei. Nam, sicut ille pro proximo in regibus uictor exstitit, ita fides pro anima uictrix de homine triumphat. Quod uero ille non multitudine militum, nec uirtute legionum, sed tantum trecentis decem et octo comitibus aduersarios principes debellauit, significabat quod nos passio Christi liberatura erat a dominatu quinque carnalium sensuum, qui nos antea uariis captiuantes  uitiis exsuperauerunt. Igitur qui quinque corporis sensus rationi subiicit, quasi quinque reges uincit. Inimicam ergo nostram carnem sine peccato Dei Filius induit, ut cum ea pugnaret, eamque comprimeret, et ministros eius, quinque uidelicet sensus, debilitaret, ut deinceps possent ei, scilicet carni, resistere, et dominam, id est animam suam, gubernare. Elegit itaque fortissimus preliator noster competentem penam, in qua inimicam, nostram scilicet carnem crucifigeret, et sensus nostros puniret atque ad bene operandum corrigeret. Oculi ergo Dei et uirginis Filii in cruce pendentis magnitudinem pene uiderunt, et tenebras mortis senserunt. Aures illius opprobria turpissima a Iudeis prolata audierunt. Os ait: Sitio ,  et fellis atque aceti amaritudinem gustauit pro uetite arboris cibo. Manus clauis cruci affixe sunt. Tota quippe caro ibi perpessa est, ut tota nobis deinceps subiaceret, et uoluntati anime semper obediret. Tunc adimpletum est quod in persona Christi ait Dauid propheta ante multa tempora: Que non rapui, tunc exsoluebam . Passus profecto est propter humani generis peccata, cum nullum omnino unquam perpetrasset peccatum. Rapuit angelus a Deo apostatando, cum dixit: Ponam sedem meam ad aquilonem, et ero similis Altissimo . Rapuit primus parens, cum diabolo consensit, et calice superbie mortem sibi, suisque posteris propinauit. Tendebat enim ut esset Deus, et peruenit ad hoc ut esset superbus. Hoc  peccatum soluit Dei et uirginis Filius in carne sua, non manu armata, sed ligno transfixa. Peccata utique non sua, sed nostra ipse pertulit in corpore suo super lignum, ut peccatis mortui iustitie uiuamus; cuius liuore sanati sumus   . Illusus itaque diabolus in morte Filii Dei et hominis, sicut auis. Nam ostensa Christus carnis sue mortalitate, quam interimendam ille malignus hostis appetebat, abscondit diuinitatem ut laqueum, quo eum uelut auem improuidam prudenti irretiret decipula. Nam si innoxius Christus non occideretur, homo per preuaricationem diabolo addictus non absolueretur. Diabolus, dum in Christo carnem humanitatis impetit, que patebat, quasi hamo diuinitatis eius captus est, qui latebat. Est autem in Christo,  ut ait beatus Isidorus, hamus diuinitas, esca autem caro, linea genealogia que ex Euangelio recitatur . Tenens autem hanc lineam Deus Pater est, de quo Apostolus loquitur: Caput Christi, Deus . Et Lucas lineam generationis Christi ab imis ad summa contexens, inchoat a Ioseph, et consummat in Deum, dum dicit: Qui fuit Heli; et proficiscens linea generationis dicit; Qui fuit Dei . Crucifixus est itaque uetus homo noster simul cum Christo. Caro nostra scilicet est crucifixa, id est in cruce debilitata, ne contra animam dominam suam moueat bella. Debilitauit eam, ne aduersus animam superbiat; et roborauit illam, ut peccatis et uitiis resistat. Fregit illius uires, ne secum ducat animam ad interitum, et confirmauit illam,  ut instanter desudet ad bene operandum. Primus homo, ut sepe dictum est, per inobedientie culpam omni sue posteritati mortem propinauit; Dei autem et uirginis Filius per Patris gratiam uitam illi restituit. Primus homo a Deo discedens, cum omni sua prole in latrones incidit; Dei Filius de sinu Patris ueniens, misericorditer illum ab eis eripuit. Humanum genus per primi hominis culpam ab Ierusalem descendens, a celesti uidelicet claritate discedens, mortalia a latronibus in huius mundi uia pertulit uulnera; sed Dei uirginisque Filius in cruce pendens eterne salutis factus est illi medicina. Nullus quippe patriarcha, nullusque propheta, quamuis iuste et pie uixerit, quamuis  Deum in toto corde dilexerit, quamuis multa, reuelante Spiritu sancto, de Dei operibus futura prescierit, humanum tamen genus a perpetue damnationis morte eripere potuit. Nec etiam ipsa lex, que Iudaicum populum terrore temporalis pene, ne mala ageret cercebat, oculum uidelicet pro oculo, dentem pro dente, damnum pro damno restituere precipiebat , illum liberare poterat. Nullatenus itaque ab eterno interitu eriperetur, nisi iehsu Christus, qui uere est salus omnium gentium, a Deo Patre ad redemptionem mundi mitteretur. De quo Propheta illum presciens uenturum sic loquitur: Salus nostra cito ueniet, et comminuet iugum captiuitatis nostre.

  Hunc siquidem uerum humani generis medicum Eliseus propheta, qui salus Domini interpretatur, in operibus suis prefigurauit, cum ad suscitandum puerum per ministrum baculum suum misit, quo quia non surrexit, postea per semetipsum ad eum accessit. Lex est itaque Elisei baculus per ministrum ad suscitandum mortuum missus, per quem tamen non surrexit mortuus. uenit ergo sequens ministrum suum ipse per se Eliseus, et cum perfecte etatis uel stature esset et adultus, contraxit magnitudinem suam, et coaptauit se mortuo; posuit uidelicet os suum super os eius, et oculos suos super oculos eius, et manus suas super manus eius, et pedes suos super pedes eius, et calefacta est caro pueri . Oscitauit puer septies, aperuitque  oculos, et sic surrexit, qui fuerat mortuus. Omnia hec, ut ait Apostolus, in figura contingebant illis . Eliseus itaque noster, id est Dei Filius, per seruum suum, scilicet Moysen, misit baculum, id est legem, ad suscitandum mortuum in peccatis, id est genus humanum. Sed quia baculus legis non potuit uiuificare humanum genus uenit, per se ipse Eliseus, id est Dei Filius, et contraxit suam magnitudinem ad mortui paruitatem, quia per omnia Deo Patri obediendo, scilicet humanam naturam accipiendo, et habitu inuentus ut homo , coaptauit se mortuo. Posuit, inquit, os suum super os eius. Illi uidelicet euangelice institutionis inspirauit sacramenta; et oculos suos super oculos eius, per affectum  scilicet compassionis prouidendo ei bona in omnibus; et manus suas super manus eius, eum uidelicet manu misericordie paulatim subleuauit ab operibus mortuis, ad cognitionem sui Conditoris; et pedes suos super pedes eius, illum uidelicet in sue fidei fundamento solidauit; et incubuit super eum, scilicet in passione, ipsum uidelicet in peccatis mortuum a demoniaca dominatione patiendo redemit; et calefacta est caro pueri, diuini amoris igne; oscitauit puer septies, deuote uidelicet per sancti Spiritus dona ad bene operandum anhelauit; aperuitque oculos, scilicet cordis ad cognoscendam ueritatem, que Deus est, atque ad recolenda beneficia, que illi gratuita sua bonitate Deus contulit, et ita se coaptauit mortuo, surrexitque mortuus, a perpetua  scilicet morte humanum genus. Huiusmodi itaque Dei Filius humanum genus ab eterna morte eripuit, et ad spem uenie erexit, atque ad eterna promerenda gaudia sollicitauit.

Ipse igitur Redemptor noster, ut clemens sapiensque medicus, misericorditer alligauit uulnera humani generis, que illi fuerant inflicta a latronibus. uerba quippe illius predicationis, et sanguis passionis peccatorum uulneribus remedia sunt salutis. Nam ipse pro salute hominum de sinu Patris ueniens uulnera humani generis alligauit, peccantes uidelicet redarguendo cohibuit, superbos humiliauit, elatos repressit, otiosa uerba prohibuit, uanas et inutiles a corde cogitationes expelli iussit. uulnera  utique peccatorum astringit, cum peccantibus terrorem pene incutit, penitentibus uero spem uenie promittit. uulnera alligat, quando iniqua agentibus tormenta inferni minatur, et a malo recedentes, ut bona faciant hortatur. Nonne cum in Euangelio terribiliter proclamabat: Qui bona egerunt, ibunt in uitam eternam, qui uero mala in ignem eternum , peccatorum uulnera cohibebat? Dei Filius, ut clemens ac pius medicus, oleum infundit et uinum humani generis uulneribus. Cum enim promittit dulcia, infundit oleum; cum uero precipit aspera, infundit et uinum; cum predicat suauia, audientium animos demulcet; cum autem denuntiat grauia, deterret. Alligat itaque peccatorum uulnera, dum precipit: Penitentiam agite  . Infundit oleum, dum addit: Appropinquauit regnum celorum . Et iterum: Gaudete, et exsultate, quia nomina uestra scripta sunt in celis . Infundit et uinum, dum dicit: Omnis arbor, que non facit fructum bonum, excidetur, et in ignem mittetur . Et iterum: Si manus tua, uel pes tuus scandalizat te, erue eum et proiice abs te. Melius tibi est ad uitam, hoc est in regnum celorum, debilem, uel claudum introire, quam duas manus uel duos pedes habentem mitti in ignem eternum ; ubi uermis impiorum non morietur, et ignis non exstinguetur .

Nec hoc solummodo Dei uirginisque Filio suffecit, quod saucii uulnera alligauit; sed etiam illum  misericorditer in iumentum suum imponens, in stabulum duxit, et ut pius ac sapiens medicus curam illius habuit. In iumentum suum illum imposuit, quia humanam naturam clementer suscipiens, peccata nostra in corpore suo super lignum pertulit . Caro itaque nostra, quam de incorrupta uirgine suscepit iumentum illius exstitit, in qua ad nos uenire, et antiquum hostem debellare, nosque ab eius tyrannide eripere dignatus fuit. Iumento suo nos misericorditer imposuit, et in stabulum duxit; quia per sue Incarnationis, passionis et resurrectionis fidem nos in sanctam Ecclesiam introduxit, et ad imitationem sui uiuere precepit, dicens: Estote perfecti, sicut et Pater uester celestis perfectus est . Et beatus Petrus apostolus: Christus  passus est pro nobis, uobis relinquens exemplum, ut sequamini uestigia eius, qui peccatum non fecit, nec inuentus est dolus in ore eius . Etiam beatus Paulus ad imitationem Dei nos uiuere hortatur, dicens: Estote imitatores Dei, sicut filii karissimi, et ambulate in dilectione, sicut et Christus dilexit nos, et tradidit semetipsum pro nobis oblationem, et hostiam Deo in odorem suauitatis . In iumento itaque suo nos imposuit, peccata scilicet nostra in corpore suo portauit, dum seipsum Deo Patri sacrificium in ara crucis, sine macula obtulit; in stabulum, hoc est in Ecclesiam catholicam, per fidem sue Incarnationis introduxit, secundum euangelice institutionis regulam uiuere iussit; uulnera, id est peccata demonibus suadentibus nobis inflicta,  alligauit, redarguendo uidelicet cohibuit: oleum preterea et uinum infudit, eterne scilicet beatitudinis premia a malo recedentibus promisit, peccantibus uero terrorem gehenne incussit.

Ad hoc etiam se permisit a Spiritu sancto in desertum montem duci, ut tentatus tentatorem diabolum uinceret, et hominem, quem idem malignus hostis tentando de paradiso eiecerat, ad paradisi amenitatem reduceret. Primum hominem diabolus tentando uicit, Dei autem et uirginis Filium tentare presumens uictus succubuit. Ille utique qui de primi hominis deiectione gloriabatur, a secundo homine uictus confunditur. Ille cuius inuidia primus homo a paradisi gaudiis expellitur a Dei uirginisque Filio superatus, in profundum inferni retruditur. Ipse  totius malignitatis actor, quibus modis se primum hominem captiuasse letabatur, eisdem a secundo homine Christo uictus, in stagnum ignis eterni captiuus tenetur. Superbe erga primum hominem egit, sed rationabiliter illum Deus homo prostrauit. Mira igitur omnipotentis Dei ac pia dispensatione actum est, ut a cordibus nostris per mysterium Incarnationis, passionis et resurrectionis Dei et hominis Iesu Christi, idem malignus hostis ipso aditu captus exeat, quo nos aditu intromissus captos tenebat.

Sciendum preterea est quia poterat quidem illum Dei Filius solo uerbo in abyssum precipitare, sicut eum prius de celo fecit cadere; sed potius illum sola Scripturarum auctoritate uoluit uincere, et rationabiliter  increpare, dicens: uade retro, Satanas; non tentabis Dominum Deum tuum . Ille autem uenenatissimus serpens, et insatiabilis homicida ab initio in ueritate non stetit, sed statim ut creatus est contra Deum superbiuit, eique parificari uoluit, moxque propulsus de celo cecidit. Cum uideret se omnes angelorum ordines gloria et decore precellere, spretis omnibus, uoluit Deo equalis, imo maior existere. Meliorem statum quam ei Deus dederat, uoluit Deo inuito arripere, et aliis angelorum agminibus per tyrannidem imperare. De palatio est ergo propulsus et in carcerem detrusus, et sicut prius pulcherrimus, ita post factus est nigerrimus. Et qui prius splendidissimus, postea tenebrosissimus;  qui prius honore laudabilis, post omni horrore exsecrabilis. Proiectus est itaque de celo plenus superbia, inuidia, ira et odio, de quo ait in Apocalypsi uox lapsa de celo: ue uobis, terre et mari, quia descendit ad uos diabolus habens iram magnam, sciens quia modicum tempus habet . Ac si apertius diceretur: ue, id est miseria, dolor, captiuitas et damnatio est, uobis terre, scilicet terrena sectantibus, et mari, fluctuantibus uidelicet in hoc mare magno et spatioso, in quo sunt reptilia, quorum non est numerus : ideo scilicet quia descendit ad uos, id est ad detrimentum uestrum, diabolus habens iram magnam de perdita celesti felicitate uel dignitate, sciens quod modicum tempus habet, id est quod parum  hanc potentiam tentandi exercere sibi licebit, sed post modicum in inferno detrudetur. Ille itaque malignus hostis non solum in celo, spretis omnibus angelorum potestatibus, Deo conditori omnium se parificari uoluit; sed etiam Dei et hominis Filium in deserto tentare presumpsit. Quia similis in celo fieri Altissimo uoluit, ideo in terram proiectus fuit; et rursus ex quo Dei Filium in deserto tentauit, in profundum inferni cecidit  . Quidam putant illum ex quo tentauit Christum, in inferno teneri religatum: quem dicunt etiam primum hominem tentasse, et uicisse, et per quinque millia annos, id est usque ad aduentum Christi mundi huius principatum tenuisse. Unde legitur in Euangelio Dominum dixisse: Nunc princeps huius mundi eiicietur foras  .

Sequitur: Tunc reliquit eum diabolus: et ecce angeli accesserunt, et ministrabant ei . Procul dubio diabolus Deum reliquit, quia in celo creatus maluit per superbiam ab eo recedere, quam per dilectionem illi adherere. Contempsit clarissimam uultus Dei perenniter uidere lucem, et cecidit in huius mundi caliginem. Cum sanctis in celo angelis beatam ducere uitam noluit, ideoque permanere in eo diutius non meruit. Noluit feliciter sui Creatoris faciem contemplari, et patitur miserabiliter tenebras huius mundi. In celo creatus, continuo tumuit, et a ueritatis luce se auertit. Lucem odio habuit, et tenebras incurrit. In celo igitur noluit Deo  esse subiectus, in deserto Dei et hominis Filium tentare presumens, recessit ab eo uictus atque confusus. Reliquit ergo Creatorem suum diabolus, et ab eo, suis exigentibus culpis, est derelictus, atque in perpetuum eterno incendio traditus. A Deo itaque est separatus, et in seipsum diuisus, ideoque non erit stabilis principatus ipsius. Ipse quippe, ut ait Dominus ad beatum Iob, est rex super omnes filios superbie , cum quibus precipitandus est in stagnum ignis et sulphuris gehenne , quod etiam ait Ioannes euangelista in Apocalypsi sua. Cum sublatus fuerit, scilicet in die iudicii, timebunt angeli, et territi purgabuntur.

 Necesse itaque erat ut malignus spiritus ab illius iam discederet tentatione, in quo nec uestigium  quidem sue uoluntatis praue potuit inuenire. Mirabatur etiam ipse totius malignitatis actor post tot secula, circa mundi uidelicet finem, se inuenisse hominem fragilitatis humane concupiscentias non habentem. uidebat hominem in carne natum, nullum omnino carnalis corruptionis habentem uitium. De uirgine quippe naturalem carnis substantiam traxerat, sed carnis uitia penitus ignorabat. Femineus partus diabolum ad tentandum Christum prouocabat, sed integritas matris illum terrebat  . Humani corporis forma callidissimo hosti suasit  exire ad prelium, quem uerus Dei et uirginis Filius rationabiliter uictum cegit abire retrorsum. Quapropter dubius tentator mollia ac deceptoria tentamenta rimatur; quia, etsi carnalis hominis in Christo speciem contemplaretur, presentia tamen diuinitatis illius concitatus eum plus esse quam hominem suspicabatur. uirgo quidem Maria illum pepererat, sed non eum de uirili semine conceperat. Cum ergo antiquus hostis uideret Christum tanto miraculo tamque insolito usu progenitum, ut reor, apud se tacite cogitabat, atque admirans dicebat: Quis est iste qui, ignorante me, ingressus est in hunc mundum preter naturalem nascendi usum? Matrem quidem illius uideo, sed in terra patrem eius ignoro. Femina illum peperit, sed de mortali  homine non concepit. Miror itaque qualiter gignere eum potuit femina sine maritali copula. Hominem conspicio uerum, preter usitatam nascendi legem natum. Et cum nichil ei desit de humana natura, nulla tamen est illi carnalis concupiscentia. A seculis nunquam fuit auditum, ut homo nasceretur de femina, et nullum haberet uitium. Ab initio mundi nunquam aliquis natus de muliere sine peccato uixit, nec animam suam de manu mea liberare potuit. Quis ergo iste est, qui de femina natus, et inter peccatores conuersatus, ab omni labe peccati inuenitur purgatus? De mortali matre generatur, et nullius contagione peccati polluitur.

Recessit itaque ipse malignus hostis uictus, confusus,  atque dubius, nec ad plenum ualens cognoscere utrum Deus et homo esset quem tentauerat, an homo purus. Postea uero plenius eum cognouit quando tum mortuos suscitantem, cecos illuminantem, leprosos mundantem, pauperes euangelizantem , et cetera Deo digna opera facientem uidit. Unde beatus Isidorus noster patronus ait  : Quamuis ordinem nostre liberationis diabolus nescierit, sciuit tamen quod pro salute hominum Christus in hunc mundum aduenerit: sed quod sua nos morte redimeret, ignorauit, unde et eum occidit. Nam si ille Christum per mortem redimere humanum genus sciret, non eum utique peremisset. Quod nouerint diaboli pro salute humani generis Christum uenisse, Euangelii testimonio docetur:  quem ut uiderunt in sublimitate uirtutum fulgentem, cognoscendo pertimuerunt, dicentes: »Quid nobis et tibi, Fili Dei? uenisti ante tempus perdere nos?« 

 Recedente ergo illo totius artifice doli, angeli accesserunt, et ministrabant ei. Gloriosa igitur, fratres karissimi, Redemptoris nostri uictoria quantum a nobis sit glorificanda, angelorum edocent obsequia. Nobilis eterni Regis triumphus quanta reuerentia sit celebrandus, supernorum ciuium probat famulatus. Mirabatur diabolus se inuenisse  hominem nullam peccati habentem contagionem; gloriabantur et angeli a Dei hominisque Filio uictum esse callidissimum tentatorem. Nolebat diabolus se in sua propositione esse uictum; congratulabantur angeli nobilem Redemptoris nostri triumphum. Cum summa uictus confusione Satanas resiliuit retro; et ecce angeli cum summa reuerentia accesserunt, et ministrabant eidem Dei ac uirginis Filio  . Ex qua re quid aliud quam unius persone utraque natura ostenditur? Quia uerus homo est, diabolus eum tentat  ; et quia uerus Deus est, angeli ei ministrant. Quasi homo a diabolo tentatur; et sicut Deus, ministerium illi ab angelis exhibetur. uerus utique homo est, quem diabolus tentare presumit, et idem ipse uerus Deus  est, a quo diabolus uictus abscedit. Recedente diabolo, reuerenter illi sancti angeli seruiunt, quia nimirum ipse est per quem cuncta elementa subsistunt. Nec mirum si sancti angeli ministrant illi gratulanter, cum ipsum Deus Pater ante omnia secula ex seipso genuerit ineffabiliter  . Cognoscamus igitur in eo naturam nostram; quia nisi hunc diabolus hominem cerneret, non tentaret. ueneremur in illo diuinitatem suam; quia nisi super omnia Deus existeret, nullo modo ei angeli ministrarent. Secundum assumpte humanitatis nostre fragilitatem esuriuit; secundum omnipotentiam uero sue diuinitatis tentationes diabolicas uicit  . Sed fortissimus propugnator, qui pro uita ac libertate  nostra aduersus tyrannum nouum bellum gerebat, nec molli adulatione frangitur, nec durissimis iniuriis commouetur, sed ita ad omnia inimici tentamenta respondit, ne in uno, eodemque Deo et homine malignus hostis mysterii celestis deprehendere sacramentum possit.

Nos itaque, fratres karissimi, certaminis Dominici uictorieque exemplum sequentes, et diaboli insidias precauentes, necesse est ut spiritualia arma accipiamus, et contra eumdem humani generis aduersarium nos ad prelium uiriliter preparemus  . Hoc nimirum certamen, quod Dominus noster iehsu Christus, cum callidissimo tentatore egit, nostre saluti profecit; quia quos olim apud paradisum persuasione serpentis paterna preuaricatio  in mortem deiecit, Dominicus nunc triumphus ad uitam erexit. Nobis utique uicit, qui dignanter pro nobis esuriuit. In hoc sane quod ipse uicit, nos diabolicas tentationes uincere docuit. Itaque si electi tentantur, propter hoc non frangantur; quia ad ipsorum utilitatem aduersa proficiunt, que patiuntur, dum tamen non uincuntur  . Solus quippe Deus est metuendus; quia et si antiquus hostis Dei seruos tentare appetit, non tamen eos plus tentare potest quam diuina ei uoluntas  permittit. Diabolus dum tentat, quamuis nolens, utilitati tamen sanctorum seruit, quando eos tentationibus suis non decipit, sed potius erudit. Nam tentationes, quas ille malignus hostis ad humanum commouet interitum, interdum Dei filius salubri utilitate ad uirtutum conuertit exercitium. Et licet diabolus tentationes iustis semper inferre hominibus cupiat, tamen si a Deo potestatem non accipit, nullatenus adipisci potest, quod appetit. Multis uitiorum prestigiis diabolus mentes reproborum pertentando deludit. Nunc enim promissis decipit, nunc rebus transitoriis quasi necessariis, illicit. Unde Hispaniarum doctor Isidorus in secundo  Sententiarum libro ait: Argumenta machinationum, malarumque cogitationum semina, que cordibus hominum  diabolus infundit, ita sepe undique captam implicant mentem, ut ex quacunque parte euadere quisque tentauerit, sine periculo exire non possit; ueluti si iures quid facere, quod si feceris, pecces; si non feceris, reus et periurus  sis. Undique ergo diabolus dolos preparat, quousque uiam inueniat per quam nos incautos decipiat.

Necesse est itaque nos, dulcissimi fratres, secundum beati Pauli apostoli consilium, armaturam Dei accipere, qua diabolo possimus resistere, et in omnibus perfecti stare . uidens Apostolus magnum aduersus nos certamen insurgere, quia iuxta iter scandalum posuerunt nobis , atque hostes inuisibiles in circuitu ingruere, monet nos contra eos armaturam Dei accipere.  Multi enim hostes nostri sunt, et innumeris telis nos uulnerare cupiunt. Sunt multi et callidissimi, qui si nos sine armis inuenerint, tela corripient, et in nos uehementius iacient. Hostes isti tales sunt, cum quibus nec pacem utile est facere, nec fedus debemus inire. Huiusmodi quippe Dominus precepit Isrelitico populo: Caue nequando ineas fedus cum eis . Cum inuisibilibus inimicis fedus inire, est suggestiones eorum prauas male uiuendo implere, et in eis delectabiliter ac perseueranter uiuere. Et quod flendum nobis est et dolendum: alii hostes morte cadunt, isti autem inuisibiles semper uiuunt; uiuunt, inquam, non in anima, sed in malitia; non in Deo, sed in  fraude et dolo; non feliciter, sed infeliciter. De quibus ait Dauid: Inimici autem mei uiuunt, et confirmati sunt super me: et multiplicati sunt qui oderunt me inique . Moriuntur autem uisibiles inimici et cum multas nobis tribulationes intulerint, morte ultima compescuntur; et qui tribulati fuerant, conquiescunt et finiuntur. Non sic autem inimici nostri inuisibiles moriuntur aut malitiam suam finiunt; sed semper uiuunt, semper impugnant, semper nos impetunt. Sepe, inquit  Dauid, expugnauerunt me a iuuentute mea . Audiamus itaque in commune apostolum Paulum sua nos predicatione incitantem ad spirituale prelium: Induite uos armaturam Dei, ut possitis stare aduersus insidias diaboli . Quicunque ergo cum diabolo uult pugnare, eiusque tentationes exemplo Domini superare, sollicite studeat huius mundi oblectamenta contemnere, et deuotionem ardenter in oratione erigere. Armis spiritualibus sit accinctus et a terrenis cupiditatibus, et negotiis expeditus. Cum enim uiriliter illius callidissimis tentationibus diuino adiuti auxilio, facile illum uincimus. Cum autem in Dei seruitio molles et dissoluti sumus, iterum nos insequitur ipse hostis qui iam fuerat uictus.

 Hoc nimirum spirituale prelium Moyses prefigurabat, cum ipse et Iosue minister eius aduersum Amalecitas pugnabat. Moyses pugnabat orationibus stans in uertice montis; Iosue uero et filii Isrel in planitie dimicabant armis bellicis. Moyses eleuatis manibus exorabat Deum, ut uictoriam concederet populo suo; Iosue accinctus armis pugnabat cum Amalec, uallatus filiorum Isrel auxilio. Eleuatis manibus Moyses orabat, et hoc in monte Iosue pugnabat aduersus hostes in prima prelii fronte. Aaron et Ur ex utraque parte Moysi sustentabant manus; Iosue uero cum suis comitibus repercutiebat aduersarios totis uiribus  . Tenens  uirgam Moyses, brachiaque sua in modum crucis ad celum leuans, sicque hostes uincuntur; diabolus  uero celestis patrie uiam fidelibus intercludere molitus, signo Dominice crucis superatur. Dum leuaret manus Moyses, Isrel uincebat, dumque eas inclinaret, Amalec superabat . Eleuantibus enim nobis actus nostros ad celum rectores tenebrarum sub pedibus nostris, sicut Dominus promisit, subiiciuntur: at contra remissis manibus orantes, hoc est, conuersationem terrenam sectantes, hostis, qui iam fuerat uictus, insequitur. Sed Moyses super lapidem sedet, de quo in Zacaria legitur, quia septem oculos habebat ; quem etiam Samuel lapidem adiutorii appellat ; et utramque manum eius Aaron et Ur, quasi duo populi, aut duo testamenta, sustentant,  ne maligni hostes aduersus Dei populum preualeant. Itaque, ut iam supra dictum est, qui antiquum hostem uincere desiderat, spiritualia uidelicet arma non deponat, donec ad uictoriam perueniat. uelociter ergo arma Dominica accipiamus, et cum Dei auxilio in hostem consurgamus. Prompta congressio facile uictoriam dabit, et illis dominicis armis, quibus a Domino est uictus, cum uideri non possit, pauidus ille uiriliter resistentibus cedit. Unde beatus Iacobus ait: Resistite diabolo, et fugiet a uobis  Ac si diceret: Subditi estote Deo, scilicet uoluntatem eius implete; resistite diabolo mala suggerenti, et ita fugiet ipse a uobis.  Permissus est in Iob seuire; sed ideo ut iustus probaretur et impius puniretur. Cupit celestem nobis patriam auferre, uult animas nostras iugulare et secum ad damnationem trahere.

Pugnate ergo, fratres karissimi, pro patria, scilicet pro terra uiuentium; pugnate pro animabus uestris, ne secum eas ad eternum ducat interitum. Induite armaturam Dei, ut possitis pugnare aduersus insidias diaboli. Ut autem que sit armatura Dei possitis scire, terreni militis armaturam considerate. Ista sunt arma terreni militis ad prelium euntis. Terrenus miles iturus ad bellum eget equo quo uehatur in prelium. Equus autem promptus et fortis esse debet, qui uelociter currat et armatum militem facili discursu in pugnam ferat atque conferat.  Eget etiam miles secularis chamo, sella, calcaribus et staphis  . Eget insuper lorica, scuto et galea, gladio et uagina. Lancea quoque, qua confodiat hostes sibi resistentes. His armis secularis miles armatur, quibus confisus ad prelium animatur. Simili quoque miles Christi indiget armatura, ut possit pugnare contra antiqui hostis tentamenta, et contra proprie carnis uitia. Oportet illum in primis habere equum, quo facili discursu feratur in prelium. Quis enim est hic noster equus, nisi nostrum corpus, cui tanquam quidem ascensor et rector presidet spiritus, illius temperans atque modificans impetus? Et equus quidem, utpote irrationale animal et petulentum, si sessore et rectore careat, suo impetu facile ibit ad periculum. Sit et  corpus nostrum, ueluti equus quidam petulans atque lasciuiens, nisi moderetur a presidente spiritu, facile ad perniciem ibit, ac peribit suo impetu. Nos autem non impetum carnis sequi debemus, sed impetum spiritus. De quo scriptum est: Ubi erat impetus spiritus, illuc animalia gradiebantur .

Gregorius  : In electis et reprobis diuersi sunt impetus. Impetus uidelicet spiritus in electis, impetus carnis in reprobis. Impetus quippe carnis ad odium, ad elationem, ad immunditiam, ad rapinam, ad exteriorem gloriam, ad crudelitatem, ad perfidiam, ad desperationem, ad iram, ad iurgia, atque ad uoluptates animum impellit. Impetus uero spiritus ad caritatem, ad humilitatem, ad continentiam.  ad largitatem misericordie, ad interiorem profectum, ad pietatis opera, ad eternorum fidem, ad spem sequentis gaudii, ad patientiam et pacem, ad considerationem uite immortalis, et ad lacrymas mentem pertrahit. Unde necesse est ut magna semper cura considerare debeamus cuncta que agimus, uel quo nos ducat impetus. Utrum nostra cogitatio per impetum carnis, an per impetum spiritus impellatur? Etenim terrena amare, temporalia eternis preponere, exteriora bona non ad usum necessarium habere, sed ad uoluptatem concupiscere, ultionem de inimico querere, de inimici casu gaudere; impetus carnis est. At contra, celestia amare, transitoria contemnere,  terrena non ad delectationem carnis, sed ad usum necessitatis querere, de inimici morte tribulari et flere, impetus spiritus est. Quicunque ergo in istis uirtutibus se semper exercent, recte agunt, quod de sanctis animalibus dicitur: »Ubi erat, inquit, impetus spiritus, illuc gradiebantur.« Sed sciendum nobis est quod plerumque impetus carnis se sub uelamine spiritualis impetus palliat, et quod carnaliter faciat, mentitur sibi ipsa cogitatio, quia hoc spiritualiter facit. Nam sepe quis iracundie stimulis uictus, contra delinquentem zelo ulciscende iustitie, plusquam necesse est inflammatur, iustitie timitem in ultionem transiens, agit crudeliter, quod se agere iuste suspicatur. Impetus ergo carnis huic sub specie spiritus uelatus est, quando et hoc quod iuste agi creditur,  sub discretionis moderamine non tenetur. Et sepe alius nimie mansuetudini studens, subiectorum uitia aspicit, atque hec per fauorem zeli corrigere recusat, que in eis crudeliter non corrigendo multiplicat. Fitque ut eius lenitas et sibi sit et subiectis inimica, qui torpore mentis sue, quia patientiam deputat, per carnis impetum ab impetu spiritus elongatur. Prima ergo nos cogitatio in requisitionem nostri cordis debet excutere, ne ad quedam que agimus, per apertum impetum ducamur; ne prauis delectationibus animus seductus mala esse cognoscat, et tamen faciat. Secundo uero nos cura debet uigilantes reddere, ne se impetus carnis, quasi sub impetu spiritus, latenter subiiciat, et culpas, quas agimus, nobis  uirtutes fingat. Sciendum uero est quia grauiores culpe sunt, que superducta specie uirtutes imitantur, quia ille in aperto cognite animum in confusionem deiiciunt, atque ad penitentiam trahunt, iste uero non solum in penitentiam non humiliant, sed etiam mentem operantis eleuant, dum uirtutes putantur.

Nos ergo, fratres karissimi, ut supra dictum est, non impetum carnis sequi debemus, sed impetum spiritus. Habet caro impetum suum, habet et spiritus. Impellit ad uitia carnis impetus, sollicitat ad uirtutes impetus spiritus. Impetus carnis prouocat mentem ad malum, impetus uero spiritus ad bene operandum. Impetus ergo spiritus est sequendus, carnis autem inhibendus. Reptat enim carnis  spiritus in prerupta libidinum, impetus uero spiritus agili conatu conscendit celum. Tu itaque, serue Dei, esto bonus sessor equi tui, id est corporis tui, ut non in foueam uitiorum te precipitet, sed ad celsitudinem uirtutum eleuet. Tui corporis impetum cohibe, sciens quod Dominus malum equum et ascensorem eius proiecit in mare . Refrena tuum carnalem equum, ne ascensorem suum, id est animam, ducat secum ad interitum. Nosti etiam in psalmo sic esse scriptum: Non saluatur rex per multam uirtutem, et gigas non saluabitur in multitudine uirtutis sue . Regem  dicimus illum, qui bene nouit regere corpus suum. Non saluatur rex, inquit, per multam uirtutem; ille uidelicet, qui carnem suam regit non saluatur, si de se presumit. Et gigas non saluabitur in multitudine uirtutis sue. Scilicet qui carnalibus concupiscentiis resistit, uel diabolum et angelos eius impugnat, non saluatur, si de sua uirtute presumit, quia fallax est equus, id est homo, ad salutem, nisi Deum habeat suum sessorem; quia neque uolentis neque currentis, sed Dei est miserentis . Fallax equus, id est humanum corpus, quod est sine intellectu, ut equus, et quod sine sessore, hoc est sine animi regimine per abrupta fertur; fallax est ad salutem, quia impedimento est anime. Huic simile est quod beatus Iob de Deo dicit: Balteum  regum dissoluit, et renes eorum fune precingit . Hoc dictum est de illis qui illicitos motus bene regunt, et postea de se presumunt. Balteum uidelicet regum dissoluit; presumentes scilicet de se in his que agunt, cadere in peccatum permittit, ut Petrum, qui Dei Filium negauit , ut Thomam qui dixit: Moriamur omnes cum eo , et tamen cum eumdem Dei et uirginis Filium comprehendere uidit, statim fugit, ut Ioannem, qui Paulo antea supra pectus eiusdem Domini et magistri sui in cena recubuerat , relicta sindone nudus aufugit .  Tamen hoc omnipotens Deus ad eorum utilitatem facit, dum illorum renes castitate et constantia precingit.  Saluatur ergo rex non per multam uirtutem, saluatur et gigas non in multitudine uirtutis sue , sed auxilio superne gratie. Fallax est itaque equus ad salutem, id est corporis impetus, nisi temperetur per presidentis spiritus uirtutem. Habemus ergo equum corpus, spiritum ascensorem, frenum uero rationem, cuius moderatione uelut habenis quibusdam brutos atque irrationabiles corporis motus frenare et cohibere debet sessor spiritus, ne in preceps equus feratur, et ferat spiritum. Ad hoc Psalmista nos admonet, ut rationabiliter uiuamus, dicens: Nolite fieri sicut equus et mulus, quibus non est intellectus . Ac si aperte dicat: uos inter cetera animalia a Deo in tanta conditi dignitate, et per Dei misericordiam  in tanto positi honore, intelligenter et rationabiliter uiuite. Ac si diceret: uos qui ad imaginem Dei creati estis, nolite uestra culpa fieri sicut equus et mulus; nolite pati alium sessorem; nolite portare alterius domini onus. Equus quippe quia discretione caret, tam suum portat sessorem, quam alium; et mulus tam alterius indifferenter onus sustinet quam sui domini, qui illum possidet.

Aliter: Nolite esse sine pastore, nec lasciuientes per abrupta ruatis, et per deuia incedatis, sicut equus et mulus, cum sine pastore sunt, per deuia incedunt. uel nolite presumere de uiribus uestris,  qui intellectum habetis, sicut equus et mulus quibus non est intellectus. Sessor itaque spiritus freno rationis cohibere debet corporis impetus. Unde precatur Deum Psalmographus: In chamo et freno, inquit, maxillas eorum constringe, qui non approximant ad te . Ac si diceret: In magna refrenatione siue humilitate, o Domine, maxillas eorum constringe, id est superbam eorum uocem comprime, ut discant sua non iactare merita, sed tibi per humilitatem confiteri peccata, illorum superbiam deprime, uerba legis tue in ore eorum propone que eos refrenent a superbia et uago gressu, qui euntes per circuitum non approximant ad te. Habemus ergo, ut predictum est, equum corpus, spiritum sessorem, frenum rationem, chamum uero castitatis  professionem. Chamo equus ad presepe ligatur, ubi fenum comedit, et annona reficitur. Equus quoque nostre professionis uelut chami cuiusdam insolubili nodo, ad presepe Domini ligatur, ubi diuini eloquii pabulo impinguatur. Unde Psalmista gratulanter Deo loquitur: Quam dulcia, inquit, faucibus meis eloquia tua, super mel et fauum ori meo . Dulcia quippe sunt eloquia Dei seculo renuntiantibus, et per caritatem ad celestem patriam suspirantibus. Letantur recti corde legendo uel audiendo Dei eloquia, sicut qui inuenit spolia multa . Ligantur itaque sancta animalia chamo, hoc est professione castitatis et innocentie ad Dei presepe, ibique saginantur sanctarum Scripturarum  dulcedine. uinculum chami retinet equum, ne exire ualeat stabulum. Sic clericus leuitate sua per campos lasciuie per paludes luxurie, per ebrietatis precipitia per superfluitatis ardua uaga mente uolens discurrere, tenetur ad Domini presepe uinculo professionis sue. Consultius longe acturus, si ad presepe Domini uoluntate steterit, nec soluerit ruperitue nodum, quem fortis Domini manus innodauit.

Sequitur dehinc sella, in qua quiescere debeat spiritus, quam quietem mentis accipimus. Quies enim mentis iucunda et mollis quedam sessio est spiritus. Super quem requiescet spiritus, nisi super humilem, et quietum et trementem sermones Dei?  Itaque, si uolumus exaltari cum Christo,  necesse est prius humiliari cum eo. Ipse quippe per misericordiam descendit, quia homo per superbiam cecidit. Si ergo locum spiritus uel sessionem querimus, in pace utique factus est locus eius . Sed si mens nostra per inquietudinem murmurationis, uel ire, aut furoris turbatur; sellam uel mollia stramenta non habet, in qua amator pacis spiritus sedere debet.

Staphi duo ad dexteram leuamque pendent, quibus eques fortis innititur, per quos aduersitas et prosperitas intelliguntur. Isti duo staphi prosperitas sunt et aduersitas; prosperitas ad dexteram, aduersitas uero consistit ad leuam. Quisque ergo miles Christi staphis istis fortiter innitatur, ne aut prosperitatis fauore superbe eleuetur, aut aduersitatis  metu frangatur. Spiritualis miles aduersus fortem armatum processurus ad pugnam, si toto robore staphis istis innitatur cum Dei iuuamine facile obtinebit uictoriam.

Calcaribus etiam indiget miles ad prelium iturus, que lentescentis et pigritantis equi animum incitent, quo in hostem cursu feruido irruat animatus. Sunt autem duo calcaria militis Christi, exempla sanctorum Patrum utriusque testamenti, que quoties intuemur, ad Domini bellum uelocius rapimur, et acrius aduersus hostem incitamur. Dant exempla sanctorum currendi animos, ut in odorem unguentorum Domini sic curramus , ut brauium eterne beatitudinis comprehendere possimus . Sepe enim tepidi et negligentes  ad ieiunia, uel orationes, uel uigilias sumus; sepe corpore et mente deficimus. uerum si ad sanctorum uitas et exempla respicimus, statim ad quelibet opera iustitie excitamur, animamur, atque roboramur.

Sciendum tamen quia in odorem unguentorum non currit, qui non trahitur; quia quem diuina non adiuuat gratia, sue corruptionis molestia grauatur. Gratia quippe diuina nos preuenit, et internorum dulcedinem nobis ostendens, de exterioribus nos compungit, moxque in illa transiens animus, pre eorum dilectione temporalia uilipendit. Iste ergo quia trahitur, currit; quia uinculum amoris libenter sequens, gratie roboratus amore, sine grauedine obstacula omnia transit. Nec mirum cum unguentorum  odorem sequatur, quia cum spiritualium donorum suauitas sentiatur, quid est in hac temporalitate cuius desiderio anima sancta sponsa Christi, ne ut in illa properet, teneatur? Ibi quippe lenitate unguentorum gaudet, et dum naribus discretionis spirat, caritas sibi suauiter olet. Necessaria sunt itaque militibus Christi calcaria, sanctorum uidelicet precedentium Patrum exempla, quibus incitati ad spirituale prelium uelocius possint currere, et ad bene operandum sollicitiores esse.

His premissis, ad spiritualem Christi militis armaturam ueniamus. Lorica spiritualis miles indiget, ut loricato corpore telorum imbres, aut ictus  lancee non formidet. Que uero est lorica militis Christi? Iustitia plane, de qua dicit Apostolus: Induti loricam iustitie . Pro qua etiam lorica Deum suppliciter exorat Psalmista: Sacerdotes tui, inquit, induantur iustitiam . Lorica squamis ferreis contexitur, que sic inuicem coherentes tunicam illam squameam continua catenatione perficiunt. Cui profecto assimilatur iustitie lorica diuersis uirtutibus tanquam squamis contexta. Charitas uero perfecta est iustitia, quam diuersis constare uirtutibus sibi cognatione quadam et natura herentibus asserit beatus Paulus. Charitas, inquit, patiens est . Ecce una quasi squama lorice iustitie. Cui alteram texit, cum dicit: Benigna est. Proinde squame coherentes atque  contexte congrua consequentia disponuntur, cum dicitur: Non emulatur, non agit perperam, non est ambitiosa, non inflatur, non irritatur, non cogitat malum , et cetera que ad texturam spiritualis lorice huius adnectit Apostolus. Hec est enim lorica iustitie, quam diaboli tela ignea non possunt rumpere, nec penetrare. Additur et galea in Dei armatura. Galea autem illa est, quam dicit Apostolus: Galea, scilicet spei et salutis . Galea capiti imminet, cerebrumque protegit, et ab ensis fulgurantis iniuria defendit. Non aliter spes superne glorie anime nostre capiti, id est menti imminet, cuius blando tegumento anime caput pariter tegitur, et munitur. Scutum quoque  pernecessarium est, quod irruentis lancee impulsu non cedat, et corpus incolumem custodiat. Sic et Dominus milites suos scuto bone uoluntatis sue coronat, et tegit, sicut Dauid in psalmo eidem Domino exsultans, dicit: Scuto bone uoluntatis tue coronasti nos . Domini autem bone uoluntatis gratia circumposito nos clypeo tegit et coronat, ne aliqua ex parte corpus sic tectum telis pateat. Detur etiam gladius acutus spirituali militi, ne aliquid desit armature Dei. Unde ait Apostolus: Et gladium spiritus, quod est uerbum Dei . Est ergo uerbum Dei gladius spiritualis uitia resecans, gladius acutus et penetrans. Sic enim ad Hebreos dicit beatus Paulus: uiuus est sermo Dei et efficax et penetrabilior omni gladio ancipiti;  et pertingens usque ad diuisionem anime ac spiritus, etc. .

Fratres karissimi, quam penetrabilis est iste ensis! quam efficax! quam acutus, qui omnes carnales anime precidit affectus! Hic est ille gladius, de quo in Euangelio ait Dominus: Non ueni pacem mittere, sed gladium . uenit enim patrem a filio, et matrem a filia separare, nos a seculi precindere amore. Et quem erga parentes, carnemque propria natura fecerat, rumpit affectum, amorem resecat. Nam si adhuc parentes, carnemue plus iusto diligitis, Dei gladium non habetis, nec Dei gladius dedit ictum in uobis. Dei quippe gladius percutiens animum separat ab amore nimio carnis, et ab amore parentum. Utrumque enim est uitium.  Nam si carnem uestram diligitis, eamque fouetis lautioribus epulis, plurima inde uitia pullulant, dum illam immoderate reficitis. Si uero carnaliter parentes amatis et eis fortune fauor arriserit, uana quadam gloria hilarescitis, et legem factoris perfecte amare non potestis. Animus meret, et in contemplatione Creatoris assurgere non ualet. Porro si eis conuitium aliquis dixerit, uel damnum intulerit, aduersus illum toto animo inardescitis, et mala ei plurima oratores pessimi imprecamini.

Accipite ergo, fratres karissimi, gladium uerbi Dei, si milites Christi estis, qui noxios precindat affectus ab animabus uestris. Sed habet uaginam iste gladius, in qua reconditur efficax et uiuus. Quam? Littera profecto est illius uagina, in qua  uerbi Dei spiritualis delitescit intelligentia. Sicut enim gladius in uagina, sic spiritualis sensus latet in littera. Sciant ergo milites Christi educere gladium de uagina, ut inter filios Isrel numerentur, qui uiri fortes et ad bella doctissimi  predicantur. Habeant etiam lanceas ecclesiastici milites, quibus expugnare perfectius possint inuisibiles hostes. Lanceam puto orationem rectissime dici, quam Dauid orabat in conspectu Dei sicut incensum dirigi. Dirigatur, inquit, oratio mea, sicut incensum in conspectu tuo . Moyses lanceam hanc, id est orationem contra Amalechitas dirigebat, quando eos, directis et erectis sursum precibus manibusque, uincebat . Qui si quando hanc hastam, scilicet orationem demittebat,  Amalech filios Isrel superabat. Pugnat adhuc Amalech nobiscum et ad terram promissionis liberum nos habere non sinit transitum. Amalech, ut supra dictum est, in hac pugna diabolum significat, qui nobis ad eternam patriam tendentibus in itinere repugnat. Exeuntibus nobis de Aegypto, id est de conuersatione carnali, armatus occurrit, et in itinere presentis uite insidias tendit. Lanceam ergo orationis in illum dirigamus, et Moysis exemplo, scilicet bonorum instantia operum, ipsum uincamus. Nimis terret hostem nostrum hec lancea, si ualido fuerit lacerto intorta. Etsi dirigatur anime nisibus totis, uenientis ictum cuspidis non euitat hostis. Hec, fratres karissimi, sunt spiritualia ac  fortia arma militis Christi, que, monente Apostolo, debemus indui . Que si nos uiderit indutos ille fortis armatus, armorum terrore aufugiet uictus. Igitur contra demonum insidias ardentes emittite orationum sagittas. Orationum frequentia diaboli superat tentamenta. Pure orationis uirtus diabolicos repellit incursus. Oratio continua diabolica frangit iacula.

His itaque armis, fratres dulcissimi, pugnemus uiriliter, pugnemus legitime, ut, Deo auxiliante, et diabolum possimus uincere, et desideratas de manu Domini coronas accipere. Non enim coronabitur, nisi qui legitime certauerit . Itaque dum tempus habemus, animarum nostrarum salutem non negligamus, sed ad hoc summopere inuigilemus,  ut reliquum uite nostre cursum in bonis operibus expendamus. Utile nobis est ualde, dilectissimi, noctem illam precauere, in qua nemo potest operari . Licitum est nobis tantummodo in hoc presenti tempore bonis operibus insistere. Nam in futura uita iam non queritur operis exercitium, sed exspectatur retributio meritorum. Beatum etiam Paulum interrogemus, et quid nobis de hoc presenti tempore dixerit, in commune audiamus. Dic, sancte Paule apostole, dic, rogamus, quod sentis de hoc presenti tempore, uel quid nos in eo oporteat facere?

Ecce, inquit, nunc tempus acceptabile, ecce nunc dies salutis, nemini dantes ullam offensionem, ut non uituperetur ministerium nostrum . Ac si  aperte dicat: Ecce nunc tempus acceptabile, quod in ueteri lege non fuit, ecce nunc dies salutis, non cras, nec post annum, sed nunc est dies salutis; quia utrum cras liceat bonum operari incertum est nobis. uenit nox, quando nemo potest operari . Tempus ergo acceptum et dies salutis sunt in hac uita, in qua bona opera, ieiunia uidelicet, uigilie, orationes et eleemosyne Deo sunt acceptabilia. Studeamus itaque in hoc presenti tempore bona opera seminare, ut in futuro eterne remunerationis fructus ualeamus percipere. Sequitur: Nemini dantes ullam offensionem, ut non uituperetur ministerium nostrum. Ac si diceret: Exhortamur uos ut nemini detis male uiuendo ullam offensionem uerbo, uel exemplo, ut per uos non uituperetur ministerium  nostrum, id est apostolica doctrina. Unde alibi iste sapientissimus Apostolus quosdam discipulos admonens, ait: Non blasphemetur nomen bonum per uos in gentibus  . Qui male uiuit, Deum et proximos suos offendit, quia et ecclesiasticam religionem apud infideles uituperari facit, et Ecclesie filiis prauitatis exemplum tribuit. Ac si apertius diceretur: Doctrinam Christi a me et a ceteris coadiutoribus meis uobis traditam summa cum deuotione custodite, ne forte si aliud egeritis, id est si apostolice institutionis praue uiuendo transgressores fueritis, non tam uobis quam nostro imputetur ministerio. Sed in omnibus, inquit, exhibeamus nosmetipsos sicut Dei ministros. Ministri Dei preceptis  Dei debent conformari, iuxta quod alibi ait: Estote imitatores Dei, sicut filii karissimi, etc.  Oportet Dei ministros, in quantum possibile est, ab omni actualis peccati labe abstinere, et in Dei ministerio perfectos esse, atque ad imitationem Dei et hominis Iesu Christi tam uerbis quam exemplis mentes hominum de terris ad celum erigere. Unde dicitur: Qui mihi ministrat, me sequatur . Reuera Dei minister est, qui et bene uiuit, et ad bene operandum alios predicandum  succendit. Dei ministrum se nimirum exhibet, qui ad hoc semper studet, ut iuste uiuat, et multos in Dei uia comites habeat. Iterum subiungens, ait: In omnibus exhibeamus nosmetipsos sicut Dei ministros. Ac si apertius condiscipulos suos imo et omnes  nos exhortaretur, dicens: In omnibus scilicet operibus nostris, in omni conuersatione nostra ego et uos exhibeamus, id est offeramus nosmetipsos Deo sine reprehensione, sicut Dei ministros. Qualiter: In multa, uidelicet, patientia, in tribulationibus, in necessitatibus, in angustiis, in plagis, in carceribus, in seditionibus, in laboribus, in uigiliis, in ieiuniis, in castitate, in scientia, in longanimitate, in suauitate, in Spiritu sancto. In tot aduersis, in tot presentis seculi aduersitatibus leue est fidelibus onus Christi et requies, intus Spiritu sancto uiuificante,  et spe future beatitudinis omnia mitigante. Omnia immania et grauia tormenta facilia et prope nulla facit Christi amor. Exhibeamus, inquit, nosmetipsos sicut Dei ministros. Quomodo? In multa scilicet patientia, ut etiam nec parum per iracundiam aduersus eos moueamur, qui iniurias uel contumelias nobis iniuste inferunt. In tribulationibus, per partes scilicet in diuersis corporis et anime afflictionibus; in quotidianis necessitatibus uictus et uestitus; in angustiis animi, cura uidelicet et timore; in plagis, in carceribus, hoc est si contigerit nos causa amoris Christi flagellari, uel in carcerem mitti; in seditionibus, id est in commotionibus inimicorum crucis Christi contra nos, quos iste Apostolus alibi deplorat, dicens: Nunc autem, et  flens dico, inimicos crucis Christi , in laboribus, in uigiliis, die uidelicet ac nocte ad multorum utilitatem operando propriis manibus.

Unde quibusdam discipulis consulendo ait: Magis autem unusquisque laboret manibus suis quod bonum est, ut habeat unde tribuat necessitatem patienti . Et iterum seipsum formam humilitatis prebens Ecclesie ministris, ait: Cum essemus apud uos non inquieti fuimus; neque gratis panem ab aliquo manducauimus, sed in labore et fatigatione, nocte et die operantes, ne quem uestrum grauaremus; non quasi non habuerimus potestatem, sed ut nosmetipsos formam daremus uobis ad imitandum nos . In castitate, inquit, mentis scilicet et corporis custodienda et conseruanda, que Deo est acceptabilis,  nimis placita angelis, et sanctis hominibus multum amabilis; quia, ut ait Scriptura: Sine castimonia nemo uidebit Deum , essentiam uidelicet diuine maiestatis. Omnis quippe fornicator, ut ait Apostolus, non habet hereditatem in regno Christi et Dei . In scientia, Scripturarum scilicet, ut caste sciamus, et non plusquam oportet sapiamus; uel qualiter nobis sit inter domesticos fidei, et aduersarios Euangelii conuersandum, non ignoremus. In longanimitate, exspectationis uidelicet, ut et que agere precipimur, deuote impleamus, et eternam felicitatem, que nobis a Deo promittitur, longanimiter patienterque inter huius mundi pressuras exspectemus.  In suauitate, ut secundum Deum suaues et affabiles simus; non ut illi qui per dulces sermones decipiunt corda innocentum, sed sicut in Cantico amoris de Ecclesie sponso dicitur: Guttur eius suauissimum, et totus desiderabilis . Ille utique est suauis, cuius uerba semper rectitudinem seruant, et corda audientium dulcedine spiritualis doctrine rigant. Suauis est et affabilis, cuius lingua non amaritudinem gignit, sed potius predicando amorem atque dulcedinem Creatoris proximorum mentibus infundit. Omnis amaritudo, ait  Apostolus, tollatur a uobis cum omni malitia . Dei itaque seruus dulcis debet esse et affabilis, ut recte illi possit aptari, sicut supra dictum est, quod sponsa, id est sancta Ecclesia sponsum, scilicet Christum laudans, ait in Canticis: Guttur illius suauissimum, et totus desiderabilis. Et iterum: Dulcedo mellis est lingua eius; fauus distillans labia eius . Et hoc totum in Spiritu sancto, qui operatur omnia in omnibus , ut sincere et secundum Domini uoluntatem fiant. Sequitur: In caritate non ficta. Illam dicimus esse caritatem fictam, que non seruat diuturnam amicitiam. Unde dicitur: Charitas  que deseri potest, nunquam uera fuit. De perfecta caritate hic sanctus Apostolus dicit: Charitas nunquam excidit.  Fictam ergo caritatem esse constat, que diuturnam amicitiam non seruat. Indicium quippe dilectionis exhibitio est operis. uera itaque caritas dicitur, que bonis operibus comprobatur. Nam illa, que male uiuendo Deum negat aut in necessitate proximum deserit, nunquam uera fuit. In uerbo ueritatis, predicando uidelicet populis, ut recte in unum Deum uiuum, et uerum, omnipotentem credant, eiusque uoluntatem perficiant, bonis operibus ueraciter ac deuote insistant, prudenter hereticorum uersutias respuant, philosophorum dogmata uilipendant, catholicam fidem corde, uerbo et opere, etiamsi necesse fuerit, usque ad effusionem sanguinis fortiter teneant atque defendant. In uirtute  Dei, inquit, hoc est, ut de meritis nostris non gloriemur; nec etiam si tantum proficimus, ut diuinitus miracula operemur, in nostris non confidamus operibus, sed in Dei uirtute, a quo bona cuncta procedunt, spem nostram firmiter ponamus. Confidendo quippe in Dei uirtute, antiqui hostis possumus tentationes uincere, dolores corporis patienter tolerare atque mundi huius aduersa fortiter superare.

Sequitur: Per arma iustitie a dextris et a sinistris. Ac si diceret: Nos qui fide, spe et caritate ad celestem patriam tendimus, arma iustitie necesse est ut accipiamus, quibus, sicut supradictum est, ex utroque latere instructi, prospera simul et aduersa uincamus; uidelicet, ut nec in prosperis  eleuemur, nec in aduersis frangamur. Iustitie arma portat a dextris, qui in prosperis non eleuatur; portat et a sinistris, qui in aduersis non frangitur. Plus formidanda sunt presentis mundi prospera, quam aduersa; quia Dei seruos prospera deiiciunt, aduersa uero erudiunt. Omnes uite huius tribulationes aquis comparantur pretereuntibus; ideo uidelicet quia si quid in hac uita tribulationis acciderit, non stat, sed celeriter transit. Iterum subiungens, ait: Per gloriam et ignobilitatem, scilicet Euangelii, ut non erubescamus predicare Iesum natum, passum, crucifixum, mortuum, sepultum et  resuscitatum cunctis per orbem nationibus, sicut ipse Dei et hominis Filius ait suis Discipulis: Predicate Euangelium omni creature . Ignobilitatem Euangelii predicare non erubescebat Paulus, cum suis confidenter aiebat auditoribus: Non erubesco Euangelium . Et iterum: Non iudicaui me aliquid scire, inter uos, nisi Iesum Christum, et hunc crucifixum . Et ad predicandum Timotheum cohortans, ait: Noli erubescere testimonium Domini nostri Iesu Christi . Et iterum Euangelii gloriam predicabat, cum ad Hebreos  dicebat: Mihi autem absit gloriari, nisi in Cruce Domini nostri Iesu Christi . Et iterum: uidimus, inquit, Iesum Christum propter passionem mortis gloria et honore coronatum; ut gratia  Dei pro hominibus gustaret mortem. Decebat enim eum propter quem omnia, et per quem omnia facta sunt, qui multos filios in gloriam adduxerat, auctorem salutis eorum per passionem consummari . Et iterum ad Colossenses scribens, ait: Gratias agimus Deo Patri, qui eripuit nos de potestate tenebrarum, et transtulit in regnum Filii caritatis sue, in quo habemus redemptionem per sanguinem eius, in remissionem peccatorum, qui est imago Dei inuisibilis, primogenitus omnis creature. In ipso enim condita sunt uniuersa, in celis, et in terra, uisibilia et inuisibilia, siue throni, siue dominationes, siue principatus, siue potestates: omnia per ipsum, et in ipso creata sunt; et ipse est ante omnes, et omnia in ipso constant. Et ipse est caput corporis Ecclesie,  qui est principium, primogenitus ex mortuis; ut sit in omnibus ipse principatum tenens, iehsu Christus Dominus noster . Aliter: Per gloriam et ignobilitatem, Ac si apertius diceretur: Exhibeamus nosmetipsos sicut Dei ministros per gloriam et ignobilitatem, hoc est si gloriosi sumus apud homines, uel ignobiles et contemptibiles, non inde inflemur, nec succumbamus, nec doleamus. Per infamiam et bonam famam, id est si infamamur de aliquo scelere, non frangamur; uel si bonam famam habemus de bono opere non eleuemur, sed status mentis semper sit inflexibilis Dei uirtute. Discamus itaque inter prospera esse humiles, et inter aduersa fortes; uidelicet ut in prosperis cadere per superbiam  timeamus, et aduersa cum Dei uirtute uincere presumamus. Ut seductores, inquit, et ueraces. Apostoli quippe apud quosdam seductores habebantur, apud alios uero non solum ueraces, sed et dii existimabantur, uolentes eis sacrificare, et thura accendere . Ad illuminationem quoque gentium destinati fuerant, sed tamen quidam eos non ut ueraces apostolos recipiebant, sed quasi seductores illos et incognitos affligebant. Apud Deum quidem erant ueraces, apud insipientes uero existimabantur mendaces. Bona igitur existimatione non superbiamus, nec mala doleamus.

 Sequitur: Sicut qui ignoti, et cogniti. Ignoti a Deo sunt reprobati, cogniti uero probati. Quasi diceret: Quamuis Deo simus cogniti, sicut qui ab eo missi, a prauis tamen hominibus existimamur incogniti, id est a Deo alienati. Aliter: Sicut qui ignoti, et cogniti, hoc est ab ingratis et perfidis hominibus sumus, sicut qui incogniti; a iustis uero et fidelibus cogniti, id est reuerenter suscepti. Quasi morientes, inquit, et ecce uiuimus. Ac si aperte dicat: Quorumdam opinione sumus quasi morientes, hoc est de uitio in uitium ruentes, et tamen uiuimus Deo in operibus bonis. Aliter: Quasi morientes, et ecce uiuimus, atrocitate uidelicet penarum usque ad desperationem uidebamur mori, et ecce Dei gratia conformati, restituti sumus sanitati, et ad predicandum  melius quam prius reparati. Inimici itaque putabant eos iniquorum minas non euadere; ipsi autem ope Dei tutati sunt a presenti et futura morte. Iterum subiungens ait: Ut castigati, et non mortificati. Benedictus omnipotens Deus, qui flagellis et uerberibus permittit castigari seruos suos in hoc presenti seculo, ut eos eripiat a damnatione perpetua in futuro. Unde dicitur: Ideo a Domino corripimur, ut non cum hoc mundo damnemur . Ut castigati, inquit, et non mortificati: Conuenire etiam potest his apostolicis uerbis, quod ait gloriosissimus prophetarum Dauid in Psalmis: Castigans castigauit me Dominus, et morti non tradidit me . Ac si diceret: Castigauit me  in presenti, ut non traderet me eterne morti. Aliquando ergo sancti apostoli pressuris seuientium castigati non permittebat eos Deus statim corporaliter mori, ne Ecclesia inter persequentium procellas constituta, omnino uideretur eorum morte destitui. Quamuis multi martyres ab incredulis occiduntur, non tamen Ecclesia moritur, sed diuersis aduersitatibus flagellatur, ut emendetur.

Sequitur: Quasi tristes, semper autem gaudentes. Quasi tristes, inquit, id est non uere sumus tristes de illatis uerberibus, sed quasi tristes; quia hec momentanea tristitia eternum ac spirituale gaudium operatur. Non dixit, ueraciter tristes, uel semper tristes, sed quasi, id est non uere de momentaneis tormentis sumus tristes, semper uero de  eterne remunerationis spe sumus gaudentes. De quibus Dauid rex et propheta loquitur, dicens: Euntes ibant, et flebant, mittentes semina sua; uenientes autem uenient cum exsultatione portantes manipulos suos . Transiet quippe momentaneus fletus cum fine, et ueniet eternum gaudium sine fine. Et beatus Petrus apostolus ad passionis tolerantiam cunctos Ecclesie filios cohortans, aiebat: Modicum nunc si oportet contristari in uariis tribulationibus, ut probatio fidei uestre multo pretiosior auro, quod per ignem probatur, inueniatur in laudem, et gloriam, et honorem in reuelationem Domini nostri Iesu Christi . Iterum subiungens,  ait: Sicut egentes, multos autem locupletantes. Plerique terrenis rebus uidentur egere, et tamen admonitione et predicatione sua multos faciunt abundare. Multi terrenas non habent diuitias, sed per diuitiarum dominos multas faciunt eleemosynas. Beatus quoque Petrus quasi nichil habebat, et tamen predicando multas eleemosynas faciebat, cum fidelibus populis dicebat: Ante omnia autem mutuam in uobis caritatem continuam habentes; quia caritas operit multitudinem peccatorum. Hospitales inuicem sine murmuratione. Unusquisque, sicut accepit gratiam, in alterutrum illam administrantes, sicut boni dispensatores multiformis gratie Dei . Beatus etiam Paulus de huius mundi diuitiis nichil habebat; et tamen multos locupletabatur,  cum diuitias possidentibus aiebat: Charitas fraternitatis maneat in uobis, et hospitalitatis nolite obliuisci, per hanc enim sanctam laudabilemque operationem placuerunt quidam, angelis hospitio receptis . Sunt itaque isti, eorumque exempla sequentes, quasi nichil habentes, et omnia possidentes; cum non solum per diuitum manus multos locupletes faciant, uerum etiam quod magis est, ipsos diuitiarum dominos possideant. Maioris quippe dignitatis ac uirtutis est, diuitiarum dominos possidere, quam diuitias habere. Aliter: Sicut egentes, multos autem locupletantes. Ac si diceret: Apud quorumdam estimationem sumus sicut egentes ueris bonis. Sed quia per Spiritum sanctum diffusa  est gratia in cordibus nostris  multos locupletamur spiritualibus diuitiis. Tanquam nichil habentes, inquit, et omnia possidentes. Gloria apostolorum fuit omnino nichil possidere, sine sollicitudine esse, et tam res quam dominos earum possidere.

Sit et nostra gloria, fratres karissimi, in his precipue diebus sancte Quadragesime sobrie, iuste et pie uiuere , delicias corporales respuere, terrena contemnere, celestia desiderare, et non solum in hoc acceptabili tempore, sed etiam omnibus diebus uite nostre bonis operibus insistere. Cum armis ergo iustitie uiriliter pugnemus, nec a bonis, que cepimus, desistamus, donec, auxiliante Deo, ad uictoriam perueniamus.

 Notandum preterea, quia non solum pugnare debemus contra antiqui hostis tentamenta, sed etiam contra uitia tam carnalia quam spiritualia. Ad hoc nimirum Deus spirituale prelium Ecclesie filios typice premonebat, cum Isrelitico populo in deserto adhuc constituto dicebat:

Cum introduxerit te Dominus Deus tuus in terram, quam possessurus es, et deleuerit gentes multas coram, te Hetheum scilicet, Gergezeum, Amorrheum, Chananeum, Pherezeum, Heueum, et Iebuseum, septem gentes multo maioris numeri quam tu es, et robustiores, tradideritque eas tibi, usque ad internecionem eas percuties .  Septem iste  gentes, que robustiores dicuntur, septem principalia uitia sunt, que per Dei gratiam unusquisque spiritualis miles exsuperans, exterminare penitus admonetur. Quod uero maioris numeri existunt, hec ratio est, quia plura sunt in nostra carne uitia, quam uirtutes in anima; ideoque in catalogo septem nationes dinumerantur, in expugnatione uero earum sine numeri descriptione ponuntur. Sic enim legitur: Et deleuerit gentes multas coram te. Numerosior est namque quam Isrel carnalium passionum populus, qui de hoc septenario fonte ac radice procedit uitiorum. Hec sunt septem principalia uel capitalia uitia, que, ut ait Ioannes Chrysostomus  , per supradictas septem gentes figurantur; uidelicet castrimargia  , id est gula, fornicatio,  philargyria, id est auaritia, ira, acedia, id est tristitia, cenodoxia, id est inanis gloria et superbia. De gastrimargia enim nascuntur contentiones et ebrietates. De fornicatione turpiloquia, scurrilitas, ludicra et stultiloquia. De philargyria mendacium, fraudatio, furta, periuria, turpis lucri appetitus, falsa testimonia, uiolentia, inhumanitas atque rapacitas. De ira homicidia, clamor, et indignatio. De acedia otiositas, somnolentia, importunitas, inquietudo, peruagatio, instabilitas mentis et corporis, uerbositas et curiositas. De cenodoxia contentiones, hereses, iactantia ac presumptio nouitatis. De superbia contemptus, inuidia, blasphemia, murmuratio, detractio, aliaque perplura his similia. De his quasi ex septem fontibus cuncte animarum  mortifere corruptele emanant  . Et dicuntur hec capitalia uitia quia ex his oriuntur omnia mala. Nullum enim est uitium, quod non aliquo horum originem trahat. Ex superbia tamen omnia mala oriuntur que, ut ait beatus Gregorius  , radix cuncti mali est. De qua dicitur: Initium omnis peccati est superbia , que est amor proprie excellentie, cui quatuor sunt species. Prima est, cum bonum, quod habet quis, sibi attribuit. Secunda, cum credit a Deo esse datum, sed tamen pro suis meritis. Tertia, cum se iactat habere quod non habet. Quarta, cum ceteris despectis singulariter uult uideri. Merito ergo radix omnis mali dicitur superbia. Huic autem sententie uidetur obuiare quod  ait Apostolus: Radix, inquit, omnium malorum est cupiditas . Quomodo ergo superbia radix est et initium omnis peccati, si cupiditas omnium malorum radix est? Sed utrumque recte esse dictum intelligitur, si genera peccatorum singulorum, non singula generum utraque locutione includi intelligantur. Nullum quippe genus peccati  est quod interdum ex superbia non proueniat. Unde ait beatus Isidorus  : Omnis peccans superbus est. Faciens enim uetita contemptui habet diuina precepta. Nullum etiam peccatum est quod ex cupiditate aliquando non descendat. Sunt nonnulli hominum, qui ex cupiditate fiunt superbi, et alii qui ex superbia fiunt cupidi. Unde ait egregius doctor Augustinus: Est homo, qui non esset amator pecunie, nisi per hoc putaret se excellentiorem esse; ideoque ut ceteros excellere possit, diuitias concupiscit. Taliter ergo ex superbia oboritur cupiditas. Et est aliquis, qui non amaret excellere, nisi putaret per hoc maiores diuitias habere. Ideo igitur excellere laborat, quia diuitias habere amat. Hinc superbia innascitur, id est amor excellentie ex cupiditate.  Patet ergo quod ex superbia aliquando cupiditas, et ex cupiditate aliquando superbia oritur; et ideo de utraque recte dicitur, quod sit radix omnium malorum  . Cum ergo uitia multo maioris numeri sunt quam uirtutes, tamen deuictis illis septem principalibus uitiis, ex quorum natura cetera uitia procedunt, protinus omnia conquiescunt, ac perpetua pariter cum his internecione delentur. Quod autem he pestes robustiores sunt uirtutibus, manifesta nature impugnatione ipsi sentimus. Fortius quippe militat in membris nostris oblectatio carnalium passionum, quam studia uirtutum. Que uirtutes nonnisi per Dei gratiam cum summa cordis et corporis contritione acquiruntur, sicut uitia nullatenus superari poterunt, nisi summo studio, summaque  uigilantia expugnentur. Quod uero istarum perniciosarum gentium regiones salubriter possidere precipimur, ita intelligitur. Habet enim in corde nostro unumquodque uitium proprium habitaculum. Sed cum ab Isrelitico populo, a uirtutibus scilicet dimicantibus, uitia fuerint superata, locum, quem sibi in corde nostro concupiscentia, uel fornicationis spiritus retinebat, deinceps castitas obtinebit. Hominem quem furor ad litem excitabat, patientia uindicabit. Quem secularis tristitia morte occupauerat, salutaris et plena gaudio letitia possidebit. Quem acedia uastabat, fortitudo ad bene operandum roborabit. Quem superbia periculose eleuabat, humilitas ad seruiendum Deo deuotum  exhibebit. Ita singulis uitiis expulsis, eorum loca, id est affectus contrarios filii Isrel possidebunt, anime uidelicet Deum uidentes uirtutes salubriter obtinebunt.

Sed inter hec notandum, quia quedam uirtutes dum discretioni non seruiunt, in uitia transeunt. Nam sepe iustitia dum modum excedit, crudelitatis  seuitiam gignit, et nimia pietas dissolutionem discipline parturit. Item apud quosdam, ut ait beatus Isidorus noster patronus  , ex uirtute uitium gignitur, dum quisque de castitatis et abstinentie meritis gloriatur. Nam qui eleemosynam uane glorie causa tribuit, ex uirtute uitium facit. Sed et is qui de sapientia arrogantiam habet, et qui pro iustitia premium accipit, et qui aliquod donum Dei quod meruit, in suam laudem conuertit, aut in malos usus assumit, procul dubio de bono malum facit. Prudentis autem uiri discretio solerter prospicit ne bonum intemperanter agat, et ne de uirtute in uitium transeat  . Contrariis ergo uirtutibus est pugnandum aduersus impetus uitiorum. Contra luxuriam enim cordis est adhibenda munditia;  contra odium dilectio est preparanda; contra iracundiam patientia opponenda; contra timorem fiducie uirtus; contra torporem celi prelium: tristitie quoque gaudium, acedie fortitudo, auaritie largitas, superbie humilitas est opponenda. Sicque singule uirtutes nascentia contra se uitia reprimunt, ac tentationum motus uirtute diuine caritatis omnia uitiorum germina exstinguunt. Libidinem abstinentia domat. Nam quanto corpus inedia frangitur, tanto mens ab illicito appetitu reuocatur. Aduersus iram tolerantia dimicat. Ira semetipsam necat; sustinendo autem patientia uictoriam portat. Tristitie merorem spes eterni gaudii superat, et quem turbata mens de exterioribus afficit,  dulcedo interior lenit. Aduersus inuidiam preparatur caritas, et aduersus ire incendia mansuetudinis adhibetur tranquillitas. Superbiam diaboli superbus imitatur, contra quam humilitas Christi opponitur, qua elatio humiliatur. Ut ergo supra dictum est, principalium septem uitiorum regina et mater est superbia. Eadem septem principalia uitia multa de se parturiunt peccata: quia ita sibimet quadam cognatione iunguntur, ut ex altero alterum oriatur. Sicut princeps septem uitiorum superbia nos uitiorum potestati subdit, ita Christus septiformi gratia plenus a dominatu illorum nos eripit; et quos ille addicit septemplici uitio, iste liberat septiformis gratie dono. Reuera nos misericorditer liberat, cum spiritualia arma nobis tribuit, et ad  superanda tam antiqui hostis tentamenta, quam proprie carnis uitia, donis nos sancti Spiritus confortat.

Attendite ergo uobis diligenter, fratres karissimi, ne de uirtutibus uitia faciatis, et quibus armis hostem uincere nitimini, ab eodem, quod absit! eisdem uincamini. Solerter preuidete, ne bonum intemperanter faciatis, hoc est, ne uirtutem in uitium transferatis. Prius quidem uitia sunt exstirpanda in homine, deinde uirtutes inserende. Summo itaque studio, summaque deuotione mentis uestre oculos ad uerum lumen, quod Deus est, sine intermissione erigite, lacrymisque perfusi coram eo  preces fundite, ut discretionem discernendi inter uirtutes et uitia, inter bonum et malum, inter bonum et melius, inter malum et peius uobis dignetur concedere. Oculus quippe mentis uirtus est discretionis.

Hoc nimirum beatus Iob figurate faciebat, cum diluculo consurgens per singulos filios Deo holocausta offerebat . Quia igitur quecunque scripta sunt, ad nostram doctrinam scripta sunt , necesse est ut et nos illius templo per singulos filios offeramus holocausta, quatenus omnia opera nostra, per sancti Spiritus dispensationem in conspectu Dei possint esse acceptabilia. Beatum itaque Gregorium catholice fidei defensorem magnificum in medium introducamus.  et qualiter supradictum exponat uersiculum diligenter audiamus, ac deuote implere studeamus  : Diluculo, inquit, consurgimus, cum compunctionis luce perfusi, nostre humanitatis noctem deserimus, et ad ueri luminis radios oculos mentis aperimus. Atque holocaustum per singulos filios offerimus, cum pro unaquaque uirtute Domino hostiam nostre precis immolamus; ne uidelicet sapientia eleuet, ne intellectus, dum subtiliter currit, aberret; ne consilium, dum se multiplicat, confundat; ne fortitudo, dum fiduciam prebet, precipitet; ne scientia, dum nouit et non diligit, inflet; ne pietas, dum se extra rectitudinem inclinat, intorqueat; ne timor, dum plus iusto trepidat, in desperationis foueam mergat. Cum ergo pro unaquaque uirtute ut pura esse debeat, preces Domino  fundimus, quid aliud quam iuxta filiorum numerum holocaustum per singulos exhibemus? Holocaustum namque totum incensum dicitur. Holocaustum igitur dare est totam mentem igne compunctionis incendere, ut in ara amoris cor ardeat, et quasi delicta proprie sobolis inquinamenta cogitationis exurat. Sed hec agere nesciunt, nisi hi qui priusquam cogitationes ad opus prodeant, internos suos motus sollicite circumspicientes frenant. Hec agere nesciunt, nisi qui uirili custodia munire mentem nouerunt. Unde et recte inopinata morte exstinctus Isboseth dicitur, quem Scriptura sacra non in domo ostiarium, sed ostiariam habuisse testatur, dicens: »uenientes filii Remmon Berothite, Rechab, et  Baana ingressi sunt feruente die domum Isboseth, qui dormiebat super stratum suum meridie: ingressi sunt autem domum, et ostiaria domus purgans triticum, obdormiuit. Assumentes itaque spicas tritici latenter ingressi sunt, et percusserunt eum in inguinem. « Ostiaria triticum purgat, cum mentis custodia discernendo uirtutes a uitiis separat. Que si obdormierit, in mortem proprii domini insidiatores admittit; quia, dum discretionis sollicitudo cessauerit, ad interficiendum animum malignis spiritibus iter pandit. Qui ingressi spicas tollunt, quia mox bonarum cogitationum germina auferunt, atque in inguinem feriunt et occidunt. In inguinem quippe ferire,  est uitam mentis delectatione carnis perforare. Nequaquam uero Isboseth iste hac morte succumberet, si non ad ingressum domus mulierem, id est ad mentis aditum mollem custodiam deputasset. Fortis namque uirilisque sensus preponi cordis foribus debet, quem nec negligentie somnus opprimat, nec ignorantie error fallat. Unde bene Isboseth appellatur, qui custode femina hostilibus gladiis nudatur. Isboseth quippe uir confusionis interpretatur. uir autem confusionis est, qui forti mentis custodia munitus non est; quia dum uirtutes se agere estimat, subintrantia uitia nescientem necant. Tota itaque uirtute muniendus est aditus mentis, nequando eam insidiantes penetrent foramine neglecte cogitationis. Hinc Salomon ait: »Omni custodia serua cor tuum, quoniam ex ipso uita procedit  .« uirtutes ergo quas agimus, dignum est ut summopere ab intentionis origine dispensemus, ne ex malo ortu prodeant, etiam si recta sunt, que ostentant.

Solerter itaque, fratres karissimi, ut superius dictum est, preuidete, ne bonum intemperanter faciatis, hoc est ne uirtutem in uitium transferatis. Corda uestra per arma iustitie a dextris se et a sinistris exerceant, ut per gloriam et ignobilitatem, per infamiam et bonam famam, non uos prospera eleuent, nec aduersa perturbent. Manus uestras omni tempore, et precipue his sancte Quadragesime diebus ad misericordie opera extendite, quatenus in conspectu Dei ieiunium uestrum sit acceptabile.  Cum ergo ad eleemosynas faciendas manus extenderitis, paupertatem in hoc seculo pati ne formidetis, quia in omnium rerum Domino omnia possidetis; Christiana paupertas terrenis rebus non timeat indigere, cui donatum est Deum possidentem omnia possidere. Nimis est auarus, cui non sufficit Dominus. Audite quid Dominus dicat in Euangelio diuiti auaro: Stulte, hoc nocte auferetur anima tua a te: que ergo parasti, cuius erunt? . Dauid etiam propheta auaritiam detestando diuiti in terra thesaurizanti ait in psalmo: Thesaurizat, et ignorat, cui congregat ea .

 Beatus Augustinus hereticorum malleus accedat, et iuxta datam sibi a Deo sapientiam, uersiculum nobis hunc exponat. Ecce, inquit, uniuersum  genus humanum quasi unus homo, qui in causa sua defecit, consilium perdidit, de uia sane mentis errauit, thesaurizat, et ignorat cui congregat ea. Quid dementius? quid infelicius? nunquid sibi congregat? Non. Quare non sibi? Quia moriturus est, quia transit presens uita, quia thesaurus durat, et cito transit qui congregat. uane conturbatur homo, quia thesaurizat, congregat, laborat, curis inuigilat. Tu qui in hoc seculo thesaurizas, per diem uexaris laboribus, per noctem agitaris timoribus, ob hoc uidelicet, ut sacculus tuus impleatur nummis, et anima tua febricitetur curis. Conturbaris, et sicut legitur in psalmo: »uane conturbatur omnis homo .« Dum uigilas  terrenis curis, periculum anime incurris. Opponamus itaque singulas mortes singulis lucris, mortes dico non corporum, sed malarum cogitationum. Ut ergo accedat aurum, perit fides; ut foris uestiaris, intus exspoliaris. Sed ut ista taceamus, et alia omittamus; ut aduersa taceamus, et sola prospera cogitemus: Ecce thesaurizas, ecce undique lucra confluunt, et more fontium nummi concurrunt. Ubi ardet inopia, undique fluit copia. Ignoras in psalmo scriptum esse: »Diuitie si affluant, nolite cor apponere? « Ecce multa acquiris, non infructuose laboras, tamen uane conturbaris. Forte dices mihi: Quare uane conturbor? Ecce sacellos pecunia impleo, cellaria mea uix capiunt quod acquiro. Quare ergo uane conturbor? Ideo, inquam, uane conturbaris, quia thesaurizas et  ignoras cui ea congregas. Aut si scis, cui; obsecro, dic mihi. Dic, cui thesaurizas? Mihi, inquis. Hoc audes dicere, o moriture! Quod thesaurizas filiis, magna est pietas, imo magna uanitas. Thesaurizas moriturus morituris. Si uero tibi diuitias congregas, uane conturbaris, quia moriendo eas perdis. Cur ergo res perituras congregas, o periture? Cur peritura colligis, cum et ipse diu permanere non possis? Aut si causa filiorum tuorum hec facis successuri sunt, non permansuri. Qualibus filiis congregas? Time ne forte quod congregauit tua auaritia, eorum perdat luxuria; ne filius tuus perdat dissipando, quod tu congregasti laborando. Tu forte thesaurizas latroni aut predoni. Forte una nocte ueniet, et thesaurum tot diebus ac  noctibus congregatum paratumque inueniet et secum auferet. Multa enim que inanis congregauit uanitas, parata inueniet crudelis hostilitas. uides itaque quia uerum dixit ueritas, quod inaniter conturbetur uanitas. Nam et hoc ipsum quod dicis, forte congrego filiis meis: non audes dicere, certus sum; sed quasi in dubio loqueris, quia cui ea congregas, nescis. Defecisti igitur in causa tua. Non inuenis quid respondeas mihi, sed nec ego quid obiiciam tibi. Ambo itaque queramus, ambo consilium petamus. Audiamus ambo Iesum Christum, qui dat omnibus uerissimum consilium. »Nolite, inquit, thesaurizare uobis thesauros in terra, ubi erugo, et tinea demolitur, et ubi fures effodiunt, et furantur. Thesaurizate autem uobis thesauros in celo, ubi neque erugo, neque tinea demolitur, et  ubi fures non effodiunt nec furantur .«

Dignum est itaque dilectissimi, ut hec uerba Domini nostri Iesu Christi deuote audiamus et iuxta illius consilium diuitias nostras non subterraneo specu, sed in thesauris celestibus per manus pauperum ac per cetera misericordie opera reponamus. Ipse enim Dei uirginisque Filius magni consilii est angelus, quem Deus Pater de celis misit ad reconciliandum sibi humanum genus. Ipse quoque ad iudicium ueniens, his qui eleemosynas fecerunt, huiusmodi est dicturus palam cunctis audientibus: uenite, benedicti Patris mei, percipite regnum, quod uobis paratum est ab origine mundi , etc. Illi uero qui de suis facultatibus subuenire miseris noluerunt, ab eo audituri sunt. Ite, maledicti, in ignem eternum, qui preparatus est diabolo , etc. Perpendite, fratres karissimi, quia ideo iusti regnum percepturi sunt, quia miseris de beneficiis a Deo sibi collatis misericordiam fecerunt. Impii uero in infernum cum diabolo et angelis eius ideo precipitandi sunt, quia non solum de facultatibus suis pauperibus misericordiam non fecerunt; sed, quod est grauius, uiduas et orphanos crudeliter oppresserunt. Boni tanquam fideles Christiani uerba Domini non contemnentes, sed cum fiducia promissa Dei exspectantes indigentibus eleemosynas contulerunt, ideoque de terris ad angelorum societatem transferentur; mali uero hec  omnia non facientes, neque Domini precepta obseruantes, eternis ignibus deputabuntur. Magnum quippe remedium est eleemosyna contra peccatorum uulnera; quia sicut ignem exstinguit aqua, ita eleemosyna exstinguit peccata . Iterum eleemosynam approbando, dicit Scriptura: Abscondite eleemosynam in sinu pauperis, et ipsa orabit pro uobis ad Dominum . Etiam Daniel propheta ad eleemosynam faciendam Nabuchodonosor regem exhortans, ait inter cetera: O rex, consilium meum accipe, et peccata tua eleemosynis redime . Nam et Tobias filium suum in Dei timore sollicitans, effectumque eleemosyne laudans, dicebat: Fili, de tua substantia da pauperibus, quia  eleemosyna a morte liberat, et non patitur animam ire in tenebras . Et alia multa sunt diuini eloquii testimonia, quibus ostenditur, multum ualere eleemosyna ad exstinguenda et delenda peccata. De reprobis in libro Sapientie dictum est: Traducent eos ex aduerso iniquitates eorum . Et beatus Iacobus auaritie deditos terribiliter arguens, ait: Iudicium sine misericordia ei qui non facit misericordiam . De iustis uero dicitur: Beati misericordes, quoniam ipsi misericordiam consequentur .

Libenter itaque, dulcissimi fratres, pauperibus date terrenum panem, ut acquirere possitis celestem. Dominus enim iehsu Christus panis est uiuus. Ego, inquit, sum panis uiuus, qui de celo descendi  . Quomodo ergo dabit uobis seipsum, si pro amore ipsius pauperibus non dederitis panem terrenum? Sic enim ait ipse uerus panis: Date, et dabitur uobis . Quomodo ergo dabitur uobis, si indigentibus uiscera misericordie clauditis? Qualiter uos putatis ab eo eterne beatitudinis premium accipere, si de substantiis uestris non uultis miseris subuenire? Dignum est igitur, ut egenis iuxta uires beneficia impendatis, cum et ipsi egeni sitis. Deus quippe nullius indiget, ideoque uerus est Dominus. Hinc ait Psalmographus: Dixi Domino: Deus meus es tu, quoniam bonorum meorum non eges . Cum ergo sit Deus et uerus Dominus,  et bonorum nostrorum non egeat; tamen ut aliquid boni pro illius amore faceremus, esurire dignatus est in suis pauperibus. Breuiter ergo fideles Christi audiant, digneque considerent, quanti sit meriti Christianos Christum pauisse esurientem, et quale sit crimen Christum contempsisse in suis pauperibus indigentem. Mutat quidem in melius hominem penitentia peccatorum, quia de iniusto facit iustum. Sed nec ipsa uidetur aliquid profutura, si a misericordie operibus fuerit sterilis et uacua. Hoc testatur preco ueritatis, qui ad se uenientibus dicebat turbis: Genimina uiperarum, quis ostendit uobis fugere a uentura ira? Facite fructus dignos penitentie . Et iterum: Iam securis ad radicem arboris posita est. Omnis arbor, que non facit fructum  bonum, excidetur et in ignem mittetur . Quisquis itaque fructus dignos penitentie non fecerit, sine causa putat se per sterilem penitentiam mereri posse peccatorum ueniam. Qui sunt autem isti fructus, ipse consequenter ostendit. Nam post hec uerba interrogabant eum turbe dicentes: Quid ergo faciemus? Ac si apertius dicerent: Qui sunt isti fructus, quos ut faciamus hortaris? Respondens autem dicebat illis: Qui habet duas tunicas, det non habenti; et qui habet escas, similiter faciat. Quid manifestius, fratres karissimi, quid certius, quid euidentius dici posset? Quid ergo aliud sonat quod superius ait: Omnis arbor non faciens fructum bonum, excidetur, et in ignem mittetur, nisi quod sinistri audituri sunt, uidelicet: Ite in ignem eternum:  esuriui enim et non dedistis mihi manducare , etc.

Misericordia ergo, dulcissimi fratres, ut superius dictum est, liberat a morte, et non patitur animam in interitum intrare  . Hec in die iudicii patrocinatur, sicut beatus Iacobus in epistola sua testatur: Superexaltat, inquit, misericordia iudicium . Iterum dicit: Iudicium sine misericordia illi qui non facit misericordiam .

Notandum preterea, quia talis debet esse misericordia, que suscipiatur, non que repellatur; que peccata purget, non que animam grauet; per quam nobis, ut ita dicam, faciamus debitorem Deum, non que nos faciat reos ante Dominum. Sic ait Salomon:  Fili, honora Dominum de tuis iustis laboribus . Qui de alienis rebus eleemosynas faciunt, in die iudicii dicturi sunt: O Domine, nonne in nomine tuo eleemosynas fecimus, pauperes pauimus, nudos uestiuimus, peregrinos suscepimus, et omnia, que precepisti, fecimus?  Ac si eis Dominus respondens, dicat: Dicitis quod eleemosynas pauperibus dedistis, et rapinas, quas fecistis, quare non dicitis? Horum, quos pauistis, memoramini, et illorum, quos necastis, non recordamini; illi, quos olim uestistis gaudebant, et quos spoliastis, lugebant. Quos hospitio suscepistis, memoriter retinetis, et obliti estis quot de suis habitationibus  expulistis. Ego quippe misericordiam fieri iussi, fraudes et rapinas non mandaui. Unus ciuis replebatur, et alius fame torquebatur. Non enim sciebat pauper ille, unde esset quod de manibus uestris accipiebat. Manducabat enim, et dicebat: Dominus mihi illum dedit. Ille autem miserrimus, cui iniuriam faciebatis, cum lacrymis ingemiscebat, et gemitum illius Dominus audiebat. uos ergo aliena rapitis, et de rapina eleemosynas facitis; miser uero ille, cui sua aufertis, uoces ac singultus amarissimos emittit, eumque audire contemnitis, et ab eo faciem auertitis. Obliti enim estis uocem sapientis terribiliter intonantis, atque comminantis: Qui auertit faciem suam, inquit, a paupere, ipse inuocabit Dominum, et Dominus non exaudiet eum .

Itaque, dilectissimi fratres, de uestris iustis laboribus pro Dei amore ministrate pauperibus. Non uni auferatis quod alteri tribuatis; nec uos alienis spoliis misericordes ostendatis. Nam quid prodest, si alium inde reficitis, unde alterum spoliatis? Condemnat talis eleemosyna, non saluat; peccata non delet, sed multiplicat. Tales ergo, fratres karissimi, eleemosynas facere studete, que digne peccata uestra ualeant exstinguere. Date eleemosynas non de rapina, sed de iusta uestra substantia, ut earum fructum mereamini percipere in celesti patria. Abscondite in sinibus pauperum iustas eleemosynas, quatenus illarum orationibus adiuti, ad eternas pertingere possitis diuitias. Eleemosyna quippe  deuote hilariterque pauperi porrecta, dantis omnino exstinguit peccata. Nam qui eleemosynam cum tedio tribuit, mercedem perdit. Unde beatus Augustinus  : Si eleemosynam tristis dedisti, et eleemosynam et premium perdidisti. Quod beatus Isidorus in secundo Synonymarum libro asserit  , ubi ait: Qui cum tristitia manum porrigit, fructum remunerationis amittit. Non est enim misericordia, ubi non est beneuolentia.

Notandum preterea, quia multa sunt genera eleemosynarum, que cum facimus, adiuuamur, ut dimittantur nostra peccata  . Non ergo solum qui dat esurienti cibum, sitienti potum, nudo uestimentum, peregrinanti hospitium, fugienti latibulum, in  carcere posito uisitationem, tristi consolationem, captiuo redemptionem, debili subuectionem, ceco ducatum, infirmo medelam, erranti uiam, dubitanti consilium, et quodcunque necessarium est indigenti; uerum etiam qui dat ueniam in se peccanti eleemosynam facit.

Quia igitur, fratres karissimi, his sancte Quadragesime diebus per arma iustitie a dextris et a sinistris exemplo Redemptoris nostri contra antiquum hostem pugnare debemus, necesse est ut ieiuniis et orationibus atque eleemosynis deuote insistamus. Ieiunium quippe mortificat et uiuificat.  Mortificat carnem, uiuificat animam. uitia exstinguit, uirtutes nutrit.

Unde sancta Ecclesia de suis membris contra antiquum hostem eiusque tentationes legitime certantibus, ait in Canticis: Digiti mei plena myrrha probatissima . Sicut enim ab una manu plures digiti diuiduntur, sic in una sancta conuersatione iusti hominis per discretionem diuerse uirtutes inueniuntur  . Alia enim est uirtus largitatis, alia abstinentie; aliud opus humilitatis, atque aliud libere increpationis. Aliud agimus, quando nos sub silentio continemus propter edificationem propriam; atque aliud, quando proximis loquimur propter utilitatem suam. Sed digiti myrrha probatissima pleni esse perhibentur, quia in omne quod agitur semper  necesse est ut mortificatio carnis teneatur. Que tunc probatissima esse iure dicitur, quando in omni suggestione, que ab hoste ingeritur sine cessatione uoluptas carnalis cauetur, ne suscipiatur.

Ieiunium ergo, ut superius dictum est, uitia exstinguit, uirtutes nutrit. Ieiunate ergo, dilectissimi, non solum a cibis, sed etiam a uitiis; quia sanctius est ieiunium uitiorum, quam ciborum. Beatius est a uitiis cessare, quam a cibis abstinere. Nam, ut ait Hispaniarum doctor Isidorus  . Qui a cibis abstinent, et mala agunt demones imitantur; quibus esca non est, et nequitia semper inest. Ieiunia ergo cum bonis operibus filiis ecclesie sunt utilia, Deoque acceptibilia. Bene utique ieiunat, qui stomachum  a ciborum nimietatibus temperat, corpus uero a uitiorum sordibus separat. Ieiunium ergo ciborum, et abstinentia peccatorum duo bona sunt. Ieiunare a cibis, et abstinere a uitiis, duplex bonum est. Ieiunium ciborum cum abstinentia peccatorum Deo facit hominem proximum atque acceptum.

Unde in ueteri testamento precipitur Nazareis, ut uinum et siceram, et quidquid de uuis est non bibant, nec comedant, nec etiam de uua passa uel de aceto, quod degenerat a uino . Quid ergo Nazareorum nomine, nisi abstinentium, continentiumque uita signatur? His in uino luxuria prohibetur, in sicera uero omnis terrena uoluptas resecatur. Sicera enim ex diuerso conficitur genere,  sicut et uoluptas ex diuersa uitiorum passione oritur. Illi ergo uinum non bibunt, et siceram bibunt, qui ad decipiendos homines, umbras quasdam et imagines se simulant habere uirtutum. Uua passa illi uescuntur, qui ante humanos oculos abstinentie pallore inficiuntur, ut ab hominibus laudentur. Acetum uero hi bibunt, qui post uite sanctitatem, in preteritorum uetustatem uitiorum labuntur, et corruptione ueteris nequitie delectantur.

Ut ergo ieiunium uestrum, dilectissimi fratres, Deo possit esse acceptabile, sit purum, sit sobrium,  sit deuotum, sit sanctum, sit castum, et misericordie operibus plenum. Procul sit a uestris mentibus uinum, imo uenenum luxurie; absistat sicera uoluptatis terrene; absit uua passa, amor uidelicet inanis glorie; longe sit acetum, corruptio scilicet ueteris malitie et nequitie. Nazarei quippe sancti interpretantur. Estote itaque sancti, quoniam sanctus est Dominus Deus uester. Sanctificate ieiunium iuxta Ielis prophete consilium . Sed quid est ieiunium sanctificare? Corpus uidelicet a nimietate ciborum temperare, uigiliis et orationibus conuenienter insistere, linguam a maledicto, mendacio, et periurio refrenare, pacem et concordiam inter fratres reformare, manus ad consolationem pauperum, atque ad cetera pietatis opera libenter  extendere. Ieiunium quippe est sanctificare, adiunctis aliis bonis, dignam Deo abstinentiam carnis exhibere  . Cesset itaque hoc tempore sancti ieiunii ira, sopiantur iurgia, nusquam audiantur conuicia uel maledicta. Incassum quoque ieiuniis caro atteritur, si a prauis suis uoluptatibus animus non refrenatur. Propheta inquit: Sanctificate ieiunium  . Ille quippe ieiunium sanctificat, cuius cor nec adulatio diuitum, nec parua magnaque munuscula subiectorum a recto itinere auertunt. Sanctificat ieiunium, qui pro iustitia nullum in presenti uita accipit premium. Ieiunium sanctificat, qui seuientis iracundie motus placabilitate mentis refrenat. Ieiunium sanctificat, qui amore  castitatis luxurie formas uidere recusat. Ieiunium sanctum facit, iustitia cuius pretio non uilescit. Recte ieiunium sanctificat, qui cor suum ab illicitis atque immundis cogitationibus purgat. Ieiunium sanctificat, qui conuicia, et maledicta a proximis illata patienter tolerat. Ieiunium sanctificat, qui litigantium tumultus pacifici sermonis dulcedine mitigat. Sanctificat ieiunium, qui necessitatibus pauperum pro sue quantitate substantie exhibet solatium. Ad postremum uero ille ieiunium perfecte sanctificat, qui seipsum diuinis per omnia preceptis subiicit, et diabolica a corde suo tentamenta repellit.

Notandum preterea, quia, ut ait beatus Isidorus  , tunc est perfectum et rationabile ieiunium,  quando noster homo exterior ieiunat, interior uero orat. Facile enim per ieiunium oratio penetrat celum.

Si ergo uultis  , dilectissimi, orationem uestram uolare ad Deum, facite ei duas alas, ieiuniorum uidelicet et eleemosynarum. Ieiuniorum quippe humiliatione et eleemosynarum largitione facile impetrabitis effectum petitionis uestre. Si ieiuniis carnem nostram castigamus, et manus ad eleemosynas  faciendas libenter extendimus, celeriter, que in oratione petimus, apud diuinam clementiam obtinebimus.

Nos itaque, dilectissimi fratres, quibus propugnator inuictus, scilicet Dominus noster iehsu Christus hanc uenerabilem Quadragesimam dedicauit, carnalia respuentes desideria, sic membra nostra ieiuniis et uigiliis castigemus, ut uirtutibus animas saginemus. Si uolumus, ut anime nostre spiritualibus repleantur deliciis, sicut adipe et pinguedine , prius conuenit a carnalibus nos desideriis abstinere. Esurire et sitire iustitiam debemus in hoc mortali corpore ut satiari mereamur in eterna beatitudine. Unde rex Dauid cum summo desiderio nouimus dixisse: Sitiuit anima  mea ad Deum fontem uiuum: quando ueniam et apparebo ante faciem Dei?  Et iterum: Sitiuit in te anima mea, quam multipliciter tibi caro mea . Caro, ut ait beatus Isidorus  , tunc Deum sitit, quando amoris Dei causa ieiunando arescit. Tunc etiam ueraciter anima Deum esurit et sitit, cum non solum a criminalibus, uerum etiam a uenialibus peccatis, in quantum possibile est, recedens, ad eterne felicitatis gaudia summo desiderio pertingere concupiscit. Deum sitit, cum per sancti Spiritus gratiam de actiua ad contemplatiuam uitam transire, summopere appetit  . Ieiunet ergo in nobis perniciosa luxuries, ieiunet sumptuosa uentris ingluuies, ieiunet omnis iniquitas peruersa; ieiunet contentio odiosa; ieiunemus  ab epulis, et maxime a uitiis. Sic nos a cibis temperemus, sic a uino sobrii simus; ut nulla uoluptatum ebrietas, uel iniquitas dominetur nobis, sed tales nos exhibeamus, ut ad peccatorum impetrandam ueniam digni simus. Quid enim prodest obseruatione quadraginta dierum ieiunandi nos tempora custodire, et ieiunii legem non tenere? Quid prodest nos a conuiuiis abstinere, et diem litibus et iurgiis expendere? Quid prodest cibis non edere corporalibus, et diei spatium illicitis occupare operibus? Quid prodest panem non comedere proprium, et rapere uiolenter uictum proximorum? Ieiunium Christiani hominis refectio esse debet pauperis, nutrimentum concordie et pacis. Quomodo putat se  Deo placere ieiunando, cuius lingua polluitur mentiendo? Nec ille abstinendo a cibis sanctificat animam, qui pecuniam suam dat ad usuram . Illi quoque recte ieiunant, et oraturi sanctam Ecclesiam digne frequentant, qui se lethalibus usurarum, ceterorumque uitiorum laqueis non implicant. Recte coram Deo ieiunus orat, cuius cor immunditie macula non sordidat, nec inuidie pestis lacerat. Bene etiam confitendo peccata sua in oratione pectus  percutit, qui omnem ab eo malignitatis furorem expellit. Hoc est, karissimi, religiosum ieiunium. Hic fidelium pastus animarum; uidelicet ut castitas ieiunium nostrum sanctificet, patientia ornet, benignitas foueat, misericordia letificet, humilitas commendet  . Si ergo, karissimi, uolumus diabolum Christi auxilio superare, si desideramus transeuntes e seculo cum Deo regnare, si optamus sacratissimum Dominice Resurrectionis diem celebrare, a cibo quidem uel potu pro posse corpora temperemus, a uitiis autem totis uiribus ieiunemus.

Solet queri: Cum in hac Quadragesima nos imitemur ieiunium Christi, quare non ieiunamus eo tempore quo ipse dicitur ieiunasse? Tradidit enim Scriptura  quod post baptismum statim inchoauit ieiunium. Est ergo quadruplex ratio quare ieiunium nostrum Pasche continuamus. Prima causa est, ut sic uelimus cum eo resurgere quia passus est pro nobis , et nos cum eo compati debemus, et ideo ieiunamus ante Pascha, ut post passionem statim sequatur resurrectio. Secunda causa est, ut per hoc filios Isrel imitemur, qui primo eo tempore de Aegypto uenerunt, postea eo tempore exierunt a Babylonia; quod inde probatur quia tam illi quam isti statim quando egressi sunt, pascha celebrauerunt. Tertia causa est, quoniam feruor libidinis magis nos solet incendere in tempore ueris. Ut ergo corporis estum refrenemus, magis in hoc tempore, et maxime ieiunare solemus. Quarta causa  est, quia statim post ieiunium debemus corpus Domini accipere, ut scilicet paschalia mystice capiamus sacramenta. Quod est dicere: Sicut filii Isrel priusquam comederent agnum, se affligebant, et comedebant lactucas agrestes, id est amaras, ita prius debemus nos ipsos in penitentia affligere,  ut digni habeamur comedere Agnum uite.

Ductus est itaque iehsu, ut supradictum est, in desertum ab spiritu, uidelicet sancto, ut tentaretur a diabolo. Et inter alia statuit eum diabolus supra pinnaculum templi, et dixit ei: Si Filius Dei es, mitte te deorsum . Cui respondit Dominus: Non tentabis Dominum Deum tuum . Hec auctoritas non sic intelligenda est, ut quidam putant, quasi diceret: Non debes tentare me, qui Dominus et Deus tuus sum. Quod si diceret, statim agnosceret diabolus ipsum esse Dominum et Deum suum. Ad hoc quidem semper ipse laborabat, ut quoquo modo posset agnoscere, si esset Deus an homo. Si Deum cognosceret, recederet; si hominem, manus iniiceret. Quod nunquam diabolus perfecte cognoscere  potuit, etiam eo in cruce moriente, dum illius animam se accepturum putauit. Quod ergo ait: Non tentabis Dominum Deum tuum, sic intelligendum, ac si iehsu Christus de se diceret: Non debeo tentare Patrem meum, qui Dominus meus est quoad humanitatem, et Deus meus quoad diuinitatis essentiam. Non debeo tentare, inquam, cum de ratione et libero arbitrio habeam quid facere debeam. Deum tentat, qui in tantum de gratia presumit, quod libero arbitrio nichil tribuat; uerbi causa: Ut si quis positus in cacumine turris se precipitet, dicens se non posse mori, nisi Deus uoluerit, cum ex libero arbitrio habeat quid facere debeat. Omnes itaque, o dulcissimi fratres, eumdem Dominum nostrum Iesum Christum in communi deprecemur, ut sicut  pro nobis dignatus est nasci, tentari, pati, mori et resurgere; sic nos per seipsum ad celestem patriam faciat pertingere. Qui cum Deo Patre et Spiritu sancto in Trinitate perfecta uiuit et regnat Deus per omnia secula seculorum. Amen



SERMO DUODECIMUS. IN QUADRAGESIMA  .


  Paulus de tribu Beniamin ortus, ad Gamalielis pedes nutritus, prius Iudeorum aduocatus, postea uero gentium apostolus, a Christo de celo uocatus, et in terra prostratus, ex lupo ouis factus; tertium ascendit celum sursum raptus, die ac nocte in profundum maris fuit mersus, sic est ad exhortationem nostram locutus: Ecce nunc tempus acceptabile, ecce nunc dies salutis; nemini dantes ullam offensionem, ut non uituperetur ministerium nostrum . Fratres karissimi, scire uos uolo, quia in hoc quod Apostolus diem salutis nominat, duos esse dies demonstrat, id est diem temporis, et diem  eternitatis ostendit. Dies temporis est, in quo omnia, que sub celo sunt temporaliter currunt; dies eternitatis est, in quo angeli et anime sanctorum in celo eternaliter uiuunt. Dies temporis est, in quo ea que in hoc mundo sunt, ad nichilum deueniunt; dies eternitatis est, in quo omnia, que super celos sunt eternaliter consistunt. Dies temporis est in hac uita, dies eternitatis est in futura. Quid est ergo quod Apostolus dicit: Ecce nunc tempus acceptabile, ecce nunc dies salutis, cum uita ista potius mors sit dicenda quam uita? Aut quare in hoc tempore dicitur dies salutis, cum dies ista plena sit doloris  et laboris? Procul dubio in hac uita tribulatio et angustia omnibus hominibus sunt communia. Nemo est in hac presenti uita, qui non doleat et gemat, nemo qui non suspiret, nemo qui erumnas non sustineat. Ubique mors, ubique luctus, ubique desolatio. Unde diuina Scriptura dicit: Nascuntur filii Adam ad laborem et ad dolorem , Iterum alibi dicit: Graue iugum super filios Ade a die natiuitatis eorum, usque in diem sepulture illorum in matrem omnium . Quomodo ergo dicitur in hac uita dies salutis uel tempus acceptum, cum indifferenter tantis malis sit plenum? Aut non congruentius diceretur dies salutis in futura uita, que omni felicitate et iucunditate est plena? Ibi enim nemo moritur, nemo infirmatur, nemo leditur, nemo  iniuriam patitur, nemo irascitur, nemo contemnitur, nemo tentatur. Nullus ibi proximo inuidet, nullus inimicum odio habet, nullus alteri offendiculum prebet, nullus ibi pauper, nullus indigens, nullus orphanus, nullus mendicus, nullus esuriens. Nunquam ibi auditur uox planctus, nec luctus, nec fletus. Non est ibi nox, nec asperitas frigoris, nec ardor estatis, nec nubila hiemis. Nullus ibi concursus nubium, nec impulsus uentorum, nec fragor grandinum, nec terror tonitruorum, nec incommoditas turbinum. Sanctorum sunt ibi ineffabilia gaudia, quia nec oculus uidit, nec auris audiuit, nec in cor hominis ascendit que preparauit Deus diligentibus se . Ibi omnes sancti fulgebunt omni decore,  induti uestimento salutis et indumento letitie, eritque eis salus et letitia eterna, uita et beatitudo perpetua omnium bonorum, sufficientia sine omni indigentia. Etiam eorum claritas erit ut solis pulchritudo, sicut ait Dominus in Euangelio: Fulgebunt iusti sicut sol in regno Patris mei . Unde etiam dicit Apostolus: Reformabit corpus humilitatis nostre, configuratum corpori claritatis sue . Si ergo corpora sanctorum corpori claritatis Christi configurata, qui splendidior est quam sol, et Deus habitat in eis ut in templis, necesse est ut templa Dei splendidiora sint quam gloria solis. O quam gloriosissima illa celestis patria in qua incessanter resonant harmonie celorum, concentus angelorum, noua cantica innocentum, et dulcissima  organa sanctorum! O quam desiderabilis illa celestis patria in qua fons omnium bonorum Deus consistit, qui ex seipso omnes habitantes in ea sufficienter reficit! O quam gloriosissimus ille fons omnium bonorum Deus, de quo odor suauitatis emanat, qui omnes seipsum uidentes satiat, eosque ubertate sue dilectionis ineffabiliter inebriat!

Quomodo ergo de presenti uita dicit Apostolus: Ecce nunc dies salutis, cum futura uita innumerabilibus sit plena bonis, et hec presens tantis abundat malis? Aut quare tempus acceptum dicitur, in quo tanta aduersa patimur, et ad ultimum absque ulla retractione morimur? Et tamen, fratres dilectissimi,  uerum dicit Apostolus, quia nunc est acceptum tempus, in quo per penitentiam remissionem peccatorum nostrorum acquirere ualemus. Reuera dies nostre salutis est in hac uita, in qua omnium delictorum ueniam consequi possumus per bona opera. Tantummodo in hac presenti uita est licitum operari bonum. In futura namque uita operatio a nobis iam non exigitur, sed retributio meritorum exspectatur. Oportet ergo illum prius bonis operibus insistere qui cum Christo in celesti patria cupit regnare  . Non enim peruenitur ad magna premia, nisi per magnos labores. Unde Paulus apostolus: Non coronabitur, nisi qui legitime certauerit . Et beatus Isidorus: Multos sudores sustinemus ut ad celum peruenire possimus. Dicatur  ergo: Ecce nunc tempus acceptabile, ecce nunc dies salutis. Dignum est ergo, dilectissimi, ut dum adhuc in hoc mortali corpore uiuimus, per lacrymas et puras orationes premium nobis eterne salutis ab omnipotenti Deo queramus. Immutemus habitum in cinere et cilicio, et emendemus ea que hactenus negligenter egimus in Dei seruitio, dum adhuc uiuimus in hoc seculo, quia in inferno nulla est redemptio. In hoc presenti tempore studeamus placere Deo per bona opera, quia in futuro seculo eleemosyne siue ieiunia coram Deo non erunt acceptabilia. Ergo dum tempus est, operemur bonum quod possumus, ne si dum possumus, noluerimus, forte, cum uoluerimus, non possimus. Unde dicit Dominus: uenit nox  quando nemo potest operari . In futura uita nichil proficit penitentia, ibi nec lacryme aliquid ualent, nec suspiria. Ibi iam nullus est indulgentie locus, nulla penitentie patet libertas, nullus est ad confessionem recursus, nulla datur correctionis licentia, nullus est ad ueniam regressus. Interea dignum est ut sententiam sapientissimi Salomonis ad memoriam reducamus. Omnia, inquit, subaudis bona, quecunque inuenerit manus tua instanter operare, quia nec sapientia, nec scientia, nec ratio, nec opus aliquid ualet apud inferos quo tu properas . Igitur, fratres karissimi, dum adhuc licentiam bene operandi habemus, spiritualibus studiis insistamus, ne forte cum tepidis, otiosis et uagantibus in nouissimo die pereamus. An forte putatis quia  simul potestis in presenti uita gaudere cum seculo, et in futura cum Christo? Putatis quia in hac presenti uita simul potestis terrenis delectationibus inseruire, et postmodum in celesti patria cum sanctis Dei eternaliter uiuere?  Difficile est Deum simul et mundum diligere. Impossibile est celestibus simul et terrenis inseruire curis. Deum perfecte non diligit, qui amorem suum in huius mundi delectationibus defigit. Unde Ioannes euangelista dicit: Si quis diligit mundum, non est caritas Patris in eo . Forsitan putatis quia sancti homines regnum Dei acquisierunt per temporalium rerum delectationem, et non potius per tribulationem?  Legimus enim de ipsis apostolis, quia seruiebant Deo in fame et siti, in ieiuniis plurimis, in frigore et nuditate, in uigiliis multis . Nam et ipsi martyres per multa tormenta, que pro Christi nomine sustinuerunt, ad celestia regna peruenerunt. Sancti etiam confessores per religiose conuersationis iter gradientes, et in Dei seruitium sese fortiter restringentes, celestium bonorum sunt effecti consortes. uirgines quoque Deo dicate, quamuis sexu et etate essent fragiles, et nimie teneritudinis, tamen pro Christo aduersa patienter sustinendo peruenerunt ad premia eterne beatitudinis. Profecto omnes sancti quicunque ad celeste regnum iam peruenerunt, prius propter Deum in corporibus suis certamina pertulerunt, exceptis  paruulis qui boni uel mali distantiam necdum nouerunt. Sed cur ista de hominibus loquimur, cum ipse Redemptor noster qui in mundum sine peccato aduenit, de hoc mundo sine pena passionis non exiuit? Si ipse Dei Filius, qui nunquam peccatum fecit, prius pertulit passionis sententiam, quam intraret in gloriam suam, nos miseri omni iniquitate pleni, quomodo sine laboris certamine querimus peruenire ad celestem patriam? Et certe ipse Dei Filius non pro se, sed pro nobis est passus, relinquens nobis exemplum, ut sequamur uestigia eius . Unde ipse ait: Qui uult post me uenire, abneget semetipsum, et tollat crucem suam et sequatur me . Sequi enim imitari est; et quid est imitari Christum, nisi carnales concupiscentias ac  desideria in nobis mortificare? Ille ueraciter Christum sequitur, qui pro amore illius aduersa huius mundi libenter patitur. Unde in Canticis canticorum in eius laude dicitur: Come eius sicut elate palmarum, nigre quasi coruus .  Quid per comas, id est capillos Christi, nisi fideles quosque intelligimus, qui, dum fidem sancte Trinitatis in mente custodiunt, et Deo adherentes, quod corde credunt opere perficiunt, quasi in capite Christi pendentes honorem conferunt? Palma autem ualde in altum crescendo se erigit et uictoriam significatione sua ostendit. Come ergo Christi sicut elate palmarum sunt, quia serui Dei dum semper ad alta uirtutum se erigunt, per Dei gratiam quandoque ad  uictoriam se perducunt, quia terrena desideria cum suis oblectationibus uincunt. Come Christi nigre sicut coruus existunt, quia fideles quique, quamuis in celum uirtutibus se erigant, tamen peccatores se esse cognoscunt. Coruus, ut dicitur, pullos suos ex toto non cognoscit, nec eos plene cibis reficit, donec pluma in eis nigrescit. Coruus pullos suos de longe aspicit, nec ad eos propius uult accedere, quousque eos uideat plumis nigrescere. Sic Dominus noster iehsu Christus tunc electos suos maxime quasi filios cognoscit et diligit, quando eos ad similitudinem sui libenter aduersa huius mundi pati conspicit. Tunc precipue in se credentes rore sancti  Spiritus nutrit et dulcedine sui amoris reficit, cum eos ieiunando, uigilando, a uitiis carnis abstinendo, ad passionis sue imitationem quasi nigrescere conspicit.

uos ergo, karissimi, si ad Iesu Christi similitudinem tenditis, in hac die salutis corpora uestra macerate abstinentia et ieiuniis. Si Iesum Christum cupitis imitari, pro amore illius carnem uestram ieiuniis et abstinentiis domate in hoc acceptabili tempore. Procul dubio si causa amoris illius in hac uita aduersa pertuleritis, in celesti patria cum ipso regnabitis, sicut ait Apostolus: Si compatimur, et conregnabimus . Si ei in hoc seculo eleemosynis, uigiliis, sacrificiis et in ceteris bonis operibus ministraueritis, post hanc uitam in celesti  regno ubi est ipse, et uos eritis. Sic enim ipse dixit: Qui mihi ministrat, me sequatur; et ubi sum ego, illic et minister meus erit . Igitur, dilectissimi, non uos pigeat ieiunare, ut ad conuiuia eterne uite cum Christo possitis intrare. Sed tamen ille bene a cibis ieiunat qui et a prauis actibus et a mundi cupiditatibus cessat. Unde dicit beatus Isidorus noster patronus: Quicunque a cibis abstinent et praue agunt, demones imitantur, quibus esca non est, et nequitia semper inest. Quomodo se ieiunare putat qui carnes fratrum suorum murmurando crudas manducat? Aut quomodo se dicit abstinere a cibis qui membra proximorum suorum detrahendo rodit sicut canis? Qualiter se putat ieiunando a cibis Deo placere qui nunquam desinit murmurando, detrahendo,  susurrando fratres suos scandalizare? Per talia quippe ieiunia peccata non delentur, sed amplius augentur. Nec ille peccata sua ieiunando redimit qui relicto lectionis et orationis studio, contentionibus atque otiosis fabulis intendit. Etiam ille inutiliter ieiunat qui libenter aduersus fratres suos lites et discordias suscitat. De talibus dicit Dominus per prophetam: Ecce ad lites et contentiones ieiunatis, et percutitis pugno impie . Impie percutit pugno qui proximo conuitiatur in publico. Ille etiam non bene ieiunare creditur qui in cena usque ad distentionem uentris reficitur. Non est ibi estimandum ieiunium, ubi hora cene uenter cibis repletur ultra modum. Unde iterum beatus Isidorus: Spernitur ieiunium, quod in uesperum repletione reficitur  ciborum. Neque enim est ibi abstinentia reputanda, ubi statim uentris saturitas fuerit subsecuta. Tota enim die epulas in cogitatione ruminat, qui ad explendam gulam sibi uespere delicias preparat. Quos propheta increpat, dicens: Ecce in die ieiunii uestri inuenitur uoluptas uestra . uoluptas enim delicie intelliguntur. Talia itaque ieiunia Deum non placant, sed amplius ad iracundiam prouocant. Ieiunia ergo cum bonis operibus Deo sunt acceptabilia, et in remissione peccatorum utilia. Hoc est ergo perfectum ieiunium, quando Dei seruus interius orat, et exterius ieiunat, et linguam suam ab  otioso sermone refrenat. Tunc ueraciter nostrum Deo ieiunium placet, quando mens interius abstinet a uitiis, et caro exterius a cibis. Tunc oratio facilius penetrat celum, quando seruus Dei per abstinentiam corpus portat aridum, et lingua suum custodit silentium. Os quippe nostrum ab omnipotenti Deo tanto longinquum fit in oratione, quanto amplius inquinatur stulta locutione. Castigetur itaque corpus a uitiis per ciborum abstinentiam, et lingua refrenetur ab otiosis uerbis per silentii custodiam. Corpori adhibeatur mensura abstinentie, ne in eo ignis luxurie conualescat; lingue autem frenum taciturnitatis imponatur, ne durum ab ea uerbum procedat. Caro per abstinentiam temperetur a cibis, ne contra animam superbiat; lingua uero restringatur  a superfluis collocutionibus, ne in uitium leuitatis prorumpat. Ubi enim est uenter cibis repletus, ibi omnino est ignis luxurie succensus. Corpus uero quod abstinentia frangit, ignis luxurie non exurit.

Sequitur: Nemini dantes ullam offensionem, ut non uituperetur ministerium nostrum. Unde idem Apostolus alibi ait: Malum est homini, qui per offendiculum manducat . Et iterum: Noli tuo cibo perdere illum pro quo Christus mortuus est . Ille ergo fratribus suis offensionem dat, qui per offendiculum manducat. Quis est qui per offendiculum manducat? Ille uidelicet qui sibi delicatiores cibos preparat. Ille sine dubio manducat per offendiculum,  qui communes cibos habet fastidio, et sibi ad explendam gulam meliores preparat extra conuentum. Nihilominus aliis prebet offensionem, qui ad satianda gastrimargie, id est gule desideria, accuratiora sibi seorsum preparat alimenta, quasi non possent illi sufficere ea que fratribus sunt communia. Malum est ergo homini, qui per offendiculum manducat, quia per ingluuiem sui uentris occasionem murmurandi fratribus suis prestat. Male comedit, qui pro cibo suo alios murmurare facit. Et tamen sicut ait idem Apostolus: Esca uentri, et uenter escis: Deus et hunc et hanc destruet .

Aliter: Nemini dantes ullam offensionem, ut non uituperetur ministerium nostrum. Ac si aperte diceret:  Cum omni sollicitudine mandata Christi custodite, a peccatis uero et uitiis recedite, ne alii scandalizentur in uestra transgressione; quia si caste uixeritis, sobrie, et pie ; uobiscum et alios ad regnum celorum potestis perducere. Si autem mandata Christi implere neglexeritis, et peccatis et uitiis adheseritis, aliis offensionem praue conuersationis dabitis, quia per uos uituperabitur ministerium euangelice predicationis.

Hanc sententiam, fratres karissimi, sine graui gemitu dicere non possumus; quia hodie, dum male uiuimus, ministerium Christiane religionis uituperari facimus. Nos qui debueramus per bona opera,  quasi luminaria hominibus lucere; nos eis damus hodie exemplum peruerse uite. Iam non dicunt homines seculares: Ingrediamur monasterium ut animas nostras saluemus in eo; sed potius dicunt: Melius est nobis sic esse in seculo. Dicunt etiam: Quare relinquemus seculum, et ingrediemur monasterium, cum inuidia et odio, ac detractione sit plenum? Nunquid, fratres karissimi, sine causa hoc dicunt? Nequaquam. Siquidem iam non sumus religiosi, sed deliciosi. Maior nobis cura est implendi uentrem cibis quam seruiendi Deo in psalmis et hymnis. In epulis namque et in uestibus mollitiem et delectationem querimus. Ex quo autem sufficienter satiamur, non intramus secretarium, ut in eo silenter preces coram Domino effundamus in remissionem  peccatorum illorum, quorum eleemosynas manducamus; sed libentius collocutorium petimus, ut ibi risus et iocos, uana et superflua uerba atque rumores seculi audiamus. Et tamen non promisit Dominus consolationem ridentibus, sed lugentibus. Nec dixit: Beati qui rident, sed, beati qui lugent . Ipse alibi male ridentibus dicit: ue uobis, qui ridetis nunc; quoniam lugebitis et flebitis . Unde etiam beatus Iacobus ait: Miseri estote, et lugete; quia risus uester in luctum conuertetur, et gaudium in merorem . De his autem qui ueraciter peccata sua lugent, ait: Beati qui lugent; quoniam ipsi consolabuntur. Quid ergo? Procul dubio huiusmodi uiuendo multis offensionem  damus, et ministerium sancte Ecclesie uituperari facimus. Dum male uiuimus nosmetipsos condemnamus, et alios scandalizamus. Grauiter in Deum peccant, qui aliis ex se praue conuersationis exempla demonstrant. Quod ita esse Hispaniarum doctor Isidorus affirmat, dicens  : Deteriores sunt, qui siue doctrinis, seu prauis exemplis uitam et mores bonorum corrumpunt, his qui substantias aliorum, prediaque diripiunt. Raptores bona nostra que extra nos sunt diripiunt. Illi uero qui per praua exempla, siue peruersam doctrinam mores proximorum corrumpunt, ipsos proprie quos decipiunt, secum damnabiliter raptos ad inferna perducunt. Multo deteriores sunt, qui mores bonos auferunt, quam qui res terrenas rapiunt, quia diuitie hominum boni mores  sunt. Nimirum peiores sunt qui hominum rapiunt animas, quam qui terrenas substantias. Multum distant damna morum a damnis temporalium rerum. Quare? Quia res temporales extra nos sunt, boni autem mores intra nos existunt. Quoscunque ergo exemplo nostre prauitatis perdimus, de eis procul dubio rationem reddituri sumus. Oportet igitur nos bonum habere testimonium ab his qui foris sunt et ab his qui intus. Bona uita est nobis necessaria propter nos, bona autem fama propter ceteros.

Fratres karissimi, sicut iam superius diximus, multo melius est nobis per actam et angustam uiam celum conscendere, quam per amplam et  spatiosam in infernum descendere. Si uos igitur delectat magnitudo celestium premiorum, non deterreat certamen laborum. Si de manu Domini coronas immarcescibiles desideratis accipere, corpora uestra ieiuniis macerate. Si ueraciter celestis patrie delicias concupiscitis, die ac nocte perseuerate in orationibus et uigiliis. Si ad societatem supernorum ciuium optatis pertingere, castitatem mentis et corporis custodite. Si ex toto mentis desiderio ab ubertate domus Dei inebriari queritis,  expellite a cordibus uestris amorem terrene delectationis. Si ad eterni fontis dulcedinem et satietatem, scilicet uisionis Dei uoto et desiderio uultis pertingere, oculos mentis ad illam celestem patriam erigite, in qua ex eodem fonte satiantur et satiari desiderant angeli et sanctorum anime, ut et uos ab eodem satiari mereamini sine fine, prestante eodem Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



SERMO DECIMUS TERTIUS. DOMINICA SECUNDA IN QUADRAGESIMA  .


  Isaac sancti Abrahe patriarche filius ex repromissione, in terra Chanaan genitus, semen eternum uocatus, coniugalis uite castimonia clarus, promptus ad gratiam, ad ignoscendum paratus; qui excludentes se non armis expulit, se dpatientia superauit, penitentes cum bonitate recepit, qui per timorem Dei eo usque honorem parenti detulit, ut ad aram sponte sacrificandus accederet, atque in figura Christi mortem non recusaret. Sed quia ista, fratres karissimi, breuiter prediximus, dignum est ut ad Dei honorem et uestre eruditionis utilitatem, illius gesta latius percurramus  . Centenario itaque Abraham Sara uxor sua filium ei genuit, quem ex diuino presagio Isaac uocauit. Hunc cum uidisset mater ludentem cum  Ismele, indigne ferens, et in hoc spirituale mysterium intelligens, protinus ad Abraham loquitur dicens: Eiice ancillam, et filium eius: Non enim heres erit filius ancille cum filio meo Isaac . Nunc igitur querendum est, cur antea Sara maritum de ancilla filium suscipere uoluit ; aut cur nunc illum cum matre iubet domo expelli? Quod uidelicet non zelo accensa fecit, sed mysterio prophetie compulsa mandauit. Agar quippe, secundum quod Apostolus dicit, in seruitute carnalem populum genuit. Sara uero libera populum, qui non secundum carnem, sed in libertate est uocatus, genuit, quia in libertate eum Christus uocauit . Hoc igitur mysterio figurabatur  priorem populum in seruitutem generatum peccatorum, in domo Rachel  , id est in Ecclesia non manere in eternum, nec esse heredem Christianorum, nec cum filio nobili, id est cum fideli populo regnum celestis glorie possessurum. Cum igitur Abraham educeret Agar de domo sua, accepit panem, et utrem aque, et dedit ei, infantem humero  eius imposuit, sicque eam dimisit. Exiens autem Agar in humero portans infantem, errauit per solitudinem. Cumque morientem filium siti proiecisset sub arbore, apparuit ei angelus Domini, et demonstrauit fontem aque, que potauit filium suum, isque paulatim cepit uires resumere . Quid ergo significat quod exiens Agar, suis infantem humeris imposuit, nisi quod peccator populus et insipiens ceruicem matris sue Synagoge grauauit, cum in passione Christi, Sanguis eius super nos, et super filios nostros , clamauit? Panes autem aut indicabant, quod uetus sacerdotium  siue doctrina carnalis in pelle mortua clausa, id est in carne ueteris hominis preuaricationis sententia damnata, que nec  sitim satiat, nec refrigerium prestat, sed estu tepida potantes ad uomitum prouocat. Quod uero errat Agar cum filio suo in solitudine Bersabee, significat synagogam cum omni populo suo de terra sua expulsam, sine sacerdotio et sacrificio in toto orbe errare, et uiam que Christus est, penitus ignorare. Quod filius eius siti deperiit, populum nullam habentem spiritualem purificationem ostendit. Quod uero filium morientem siti sub arbore proiecerit, et sic, demonstrante angelo, fontem aspicit, significat quosdam ex populo ad umbram ligni crucis consecuturos  refrigerium salutis.

Sciendum autem quod quatuor in ueteri Testamento absque ullo uelamine nominibus suis, antequam  nascerentur, uocati sunt, uidelicet Ismel, Isaac, Salomon et Iosias; in nouo autem duo, scilicet Ioannes et Christus. Quod puer Ismel plorat, et eum Dominus exaudit, sicque demonstrante angelo, fontem aspicit, hoc pro illis dicit qui ex Iudeis ad Christum conuertuntur, ac flentes retroactos errores exaudiuntur, reseratisque oculis cordis  fontem aque uiue contemplantur, id est Christum Filium Dei uiui, qui de se ipso in Euangelio loquitur: Ego sum fons aque uiue. Si quis sitit, ueniat, et bibat . Et iterum: Qui biberit ex aqua quam ego dabo ei, non sitiet in eternum . Unde et Ismel exauditio interpretatur. Angelus autem iste similitudo est Elie, per quem in fine mundi crediturus est populus iste.

Unde per Malachiam dicitur: Ecce ego mittam uobis Eliam, qui conuertat corda patrum in filios, etc.  Iudei dicunt ante suum Christum Eliam esse uenturum, et omnia restauraturum. Unde et Christo in Euangelio, quod Elias uenturus sit, a Phariseis proponitur questio. Quibus ipse ait: Elias quidem ueniet, et iam uenit :  in Elia scilicet Ioannem intelligens qui ante faciem eius missus fuit. Dicatur ergo: Ecce ego mittam uobis Eliam prophetam, antequam ueniat dies Domini magnus et horribilis, et conuertet corda patrum in filios et cor filiorum ad patres eorum, ne forte ueniam, iudicaturus scilicet, et percutiam terram anathemate, separando oues ab hedis . Post Moysem, id est legem spiritualiter seruandam, dicit mittendum Eliam: in quo prophetia signatur quia, antequam Dominus in iudicio anathemate percutiat terram, mittet chorum prophetarum; qui significatur in Elia, qui etiam interpretatur Deus meus, et est de oppido Tesbi, quod sonat conuersionem ad penitentiam. Hic Elias conuertet cor patrum,  Abraham scilicet, Isaac, et Iacob, qui fidem rectam tenuerunt, et ceterorum prophetarum ad instructionem posterorum de fide Saluatoris, in quem et ipsi crediderunt; et cor filiorum ad patres eorum, quia suscipient fidem, quam illi habuerunt. uel cor patris ad filium, id est Dei ad hominem, qui spiritum adoptionis acceperit; et cor fidelium, id est filiorum, ad Patrem suum Deum, ut uoluntatem eius impleant in omnibus que ipse precipit. Si Elias non ante conuerterit cor patrum ad filios, et cor filiorum ad patres eorum, cum uenerit dies Domini magnus iustis, et horribilis iniustis, percutiet uerus iudex, non celum, non eos scilicet, qui cogitatione et opere in celo uersantur, sed terram anathemate, id est eos qui terrena et praua operantur.

 uerum quia statim uocauit angelus Domini Agar, dicens: Surge, tolle puerum, quia in gentem magnam faciam eum ; hoc significat, siue copiosum populum Iudeorum, siue quod illi qui ex eis Christo credidissent, consecuturi essent celestis regni gloriam in eternum. Quod autem eumdem angelum, qui loquitur ad Agar, prius angelum Scriptura demonstret, deinde Deum, Filium Dei eum fuisse credendum est, qui per legem et prophetas semper locutus est, qui propter obedientiam paterne uoluntatis angelus uocatus est. Dei Filius  secundum naturam Patris Deus est, quia uere sicut et Pater ipse Deus est.

 Iubetur deinde Abraham immolare unicum filium suum procul a domo super unum montium. Ille autem obtemperans Deo uotum soluit, asinum strauit, ligna imposuit, seruos longe dimisit, solus cum filio ascendit, triduo ad locum peruenit, antequam ueniret filius ad locum sacrificii, ipse sibi immolandus ligna portauit. Deinde Abraham armatus gladio, et iam pene ut feriret, admonetur ut parceret filio, et non tamen recedit sine sacrificio, et sine sanguine fuso. Apparens namque aries in uepre herens cornibus immolatur, sicque peracto sacrificio ad Abraham dicitur: Benedicam tibi, et multiplicabo semen tuum sicut stellas celi et uelut arenam  maris, etc.   Cur iste aries in cornibus herebat et non in lana, nisi quia passurum Christum prefigurabat pro salute humana? Ergo propter figuram Christi factum est, quia uirtus illius, id est diuinitas inter spinas Iudeorum peccatorum, ubi plus constringitur uirtus, et non dolet ante passionem. Lana uero eius in ignem citius ardet, id est caro in passione. Possidebit semen tuum portas inimicorum suorum, et benedicentur in te omnes gentes terre, quia obedisti uoci mee .  Nunc igitur, dilectissimi, uidendum restat quid sub huius sacramenti mysterio lateat. Iste enim Abraham, quando filium unicum ad immolandum perducebat, personam Dei Patris gerebat. Sed quid est  quod eum senex suscipit, cum Deus non senescit? Quia uidelicet ipsa de Christo pronuntiatio iam quodammodo senuerat, quando Christus natus est in hoc mundo. Inchoatum enim est ab Adam, ubi dictum est: Erunt duo in carne una . Sacramentum illud uidelicet magnum in Christo et in Ecclesia . Et completa est sexta etas seculi, que significatur Abrahe senecta, quia ipsum sacramentum Dei iam longum erat, et senectus Sare in plebe Dei, hoc est in multitudine prophetarum preostensa. Hoc idem significat, quia natus est Christus in fine temporum, ex ipsa plebe sanctorum Patrum. Sterilitas autem eius intimat, quod in hoc seculo spe salui facti sumus, et in Christo tanquam Isaac, omnes nati sumus; quia Patrum  Ecclesia in fine temporum, mirabili Dei gratia, non natura, fecunditatem procreauit, ex cuius uirginali utero renati sumus. Iam deinde sequens historia, quod imaginarie sacramento portendat, est aspiciendum, et enucleatius pertractandum. Quis namque in Abraham, ut dictum est, illa immolatione figurabatur, nisi Pater excelsus? Quis uero in Isaac nisi Christus? Nam, sicut Abraham unicum et dilectum filium Deo uictimam obtulit, ita Deus Pater unigenitum Filium suum pro nobis tradidit. Et sicut Isaac ligna portauit in quibus erat imponendus, ita et Christus gestauit in humeris lignum  crucis sue, in quo erat crucifigendus. Duo autem serui dimissi et non perducti ad locum sacrificii, Iudeos significabant, qui cum seruiliter uiuerent  , et carnaliter saperent, non intelligebant passionem Christi; et ideo non peruenerunt ad locum sacrificii. Cur autem duo serui, nisi quia populus ipse in duas partes erat diuidendus? quod factum est, Salomone peccante, quando loco regni diuisus est idem populus, non errore pietatis : quibus etiam sepe dicitur per prophetas: Isrel aduersatrix, et Iuda preuaricatrix.  Asinus autem ille insensatam designat stultitiam Iudeorum, qua recalcitrant aduersus Christum Dominum suum. Ista insensata Iudeorum stultitia sacramenta Christi in lege portabat, et quid ferebat,  prorsus ignorabat. Iam quod dictum est eis: Exspectate hic cum asino: postquam adorauerimus, reuertemur ad uos ; audi Apostolum dicentem ad Romanos: Nolo uos fratres ignorare mysterium hoc ; quia cecitas ex parte contigit in Isrel donec plenitudo gentium intraret, et sic omnis Isrel saluus fieret . Ac si apertius diceret: Nolo uos ignorare hoc mysterium, id est occultum Dei iudicium, mysterium dico, ut non sitis uobismetipsis sapientes, id est ne putetis uos uestro ingenio hoc posse discutere; quia cecitas ex parte contigit in Isrel, ut non omnes nec ex natura excecati, sed ex parte; donec omnis plenitudo gentium intraret, et donec intraret,  causa et terminus; et sic postquam intrauerit, omnis Isrel, predicantibus Elia et Enoch, emulando gentes, saluus fieret. Quod dicit, donec plenitudo gentium intrauerit, uidetur determinatio esse cecitatis, et etiam causa aliqua cur cecitas contigit, et per hoc quod mysterium dicit, causam quare Deus sic faciat, eos latere dicit. uerumtamen ideo Dominus hoc uidetur fecisse ut causam gloriandi auferret: quod etiam nos altius possumus dicere.

Deus omnes angelos in magna dignitate constituit, quorum quidam nondum experti fragilitatem suam, sed a seipsis credentes se habere tantam dignitatem, uersi in superbiam repulsi sunt a Deo, qui eos creauit. In quo casu alii qui non consenserunt,  naturam suam quantum ad se debilem reminiscentes, ita confirmati sunt, ut non sibi sed soli Deo dignitatem suam attribuerent; qui nunquam prorsus firmati fuissent, nisi illi cecidissent: nam et ipsi, ut credimus, ex dignitate superbirent. Deus similiter hominem in magna dignitate creauit, qui etiam nondum suam expertus fragilitatem, similiter per superbiam cecidit: qui si non cecidisset, aliis misericordia non prouenisset, quia confisi in sua dignitate superbirent. Ideo etiam post ipsum Adam omnes equaliter excecari permisit, ut si quis postea illuminaretur, non haberet unde superbiret, nec unde gloriaretur. Illuminauit siquidem Abraham  et quosdam alios patres qui suam et aliorum fragilitatem recognoscentes, de ipsa illuminatione non superbirent, sed potius Deo gratias agerent. Postquam uero ipse in carne uenit ad conseruationem humilitatis, non Iudeos, sed gentes illuminauit. Si enim Iudeos statim ad fidem uocaret; quia Iudei cognitionem Dei habuerant, et quedam bona opera fecerant, forsitan superbiendi causam, quamuis iniustam, haberent, de quibus gentiles nullo modo superbire possent. Itaque post longam excecationem illuminabuntur, ut sic non habeant quo glorientur.

 Qui est ergo cecitas? uidelicet, exspectate hic cum asino. Ut plenitudo, ait, gentium intraret. Hoc est: Postquam adorauerimus, reuertemur ad uos;  postquam uidelicet sacrificium crucis Dominice impletum, per gentes fuerit predicatum, hoc est ut plenitudo gentium intraret. Et quid est, reuertemur ad uos? Et sic omnis scilicet Isrel saluus fieret. Triduum autem illud in quo uenerunt ad locum immolandi, tres significat etates mundi. Unam uidelicet ante legem, aliam sub lege, tertiam sub gratia. Ante legem, ab Adam usque ad Moysem; sub lege, a Moyse usque ad Ioannem. Inde iam a Domino et quidquid restat, dies tertius est gratie; in qua tertia etate, quasi post triduum, completum est sacrificii sacramentum. Deinde Isaac, ligatis pedibus, in altari ponitur, et Dominus in ligno suspensus cruci affigitur. Sed illud quod in Isaac figuratum est, ad  arietem transiectum est. Quare? Quia Christus ouis est. Ipse enim est Filius, ipse et agnus. Filius quia natus, aries quia pro salute mundi est immolatus. Sed quid est quod aries cornibus herebat, nisi quia cornua crucis significabat? Sic enim duo ligna compaginantur, ut in eis signum crucis ostendatur, sicut de illo scribitur: Cornua in manibus eius . Aries ergo, qui cornibus herebat, crucifixum Dominum significabat; uepres autem spine sunt. Iniquos ergo et peccatores designabant spine, qui Dominum suspenderunt in cruce. Inter spinas itaque peccatorum Iudeorum Dominus pependit, sicut ipse per Ieremiam dicit: Spinis peccatorum suorum circumdedit me populus hic. Alii hunc arietem cornibus obligatum in uepribus, eumdem senserunt  Christum, a Iudeis antequam immolaretur spinis coronatum. Peracto itaque sacrificio statim Abrahe dicitur ab angelo: In semine tuo benedicentur omnes gentes terre, quia obedisti uoci mee . Quando enim factum est hoc, nisi quando ille magnus aries clamabat ore prophetico uoce magna: Foderunt manus meas et pedes meos; dinumerauerunt omnia ossa mea?  Tunc etiam completum est, quod in eodem psalmo dictum est: Reminiscentur et conuertentur ad Dominum omnes fines terre. Et adorabunt in conspectu eius uniuerse familie gentium. Quoniam Domini est regnum, et ipse dominabitur gentium . Immolato igitur Abraham  ariete pro Isaac, uocauit nomen loci illius Dominus uidet; pro eo quod se uidere fecit, quia per incarnationem se uisibilem prebuit. Deinde moritur Sara centesimo uigesimo uite sue anno, et empto agro ab Ephron, sepeliuit eam in eo . Sed quid sibi uult, quod Sara in sepulcro duplici sepelitur nisi quia anima, que Deo uiuit, et seculo moritur, gemina uite requie, id est in actione boni operis, et in contemplatione diuinitatis suscipitur?

 Erat autem Abraham senex, dierumque multorum plenus. Dixit quoque seruo suo seniori, qui super omnia eius erat quecunque habebat: Pone, inquit, manum tuam sub femore meo, ut te per Deum celi et terre adiurem, ne accipias de filiabus Chananeorum  uxorem filio meo. Sed ad terram meam proficiscaris, et cognationem, ut inde accipias filio meo Isaac uxorem . Sed quid sibi uult, quod Abraham seruo suo dixit postulans iureiurando fidem: Pone, inquit, manum tuam sub femore meo, ut te per Deum celi et terre adiurem? Quid uult ad femur Abrahe Deus celi, nisi ut cognoscatur sacramentum rei? Quid aliud per femur, nisi genus intelligitur? Ergo que fuit illa coniuratio, nisi quia significabatur de genere Abrahe Deum celi uenturum in carne? Senior autem iste imaginem habuit legis, per quam sponsa Christi Ecclesia despondebatur, que tamen propter antiquitatem senior nuncupatur. Abiit itaque in Mesopotamiam  puer in ciuitatem Nachor.

 Mesopotamia aggregatio etymologia dicitur, eo quod duobus fluuiis ambiatur. Nam ab oriente habet Tigrim, ab occidente uero Euphratem. Incipit autem a septentrione inter montem Taurum et Caucasum, cuius a meridie sequitur Babylonia, deinde Chaldea. Apud Babylon urbs est scilicet Babylonia, a quo et nuncupata, tam nobilis, ut Chaldea et Assyria atque Mesopotamia in eius nomen aliquando transierint, et illius ditioni subiecte fuerint. Ut beatus Stephanus in Actibus apostolorum asserit, prius Abraham in ciuitate Charam habitauit .  Chara ciuitas est Mesopotamie trans Edessam urbem condita a Parthis, ubi quondam Romanus est cesus exercitus, et Crassus  dux captus.

 Abiit itaque puer, ut supradictum est, in Mesopotamiam, in ciuitatem fratris Abrahe domini sui; stetitque iuxta fontem, querens sponsam filio sui domini. Sic et lex, que post fidem est, ad fontem baptismatis uenit, et ibi orans, uirgo Rebecca, id est Ecclesia ei occurrit. uidit Rebecca puerum, id est sermonem propheticum, et deponit de humero hydriam, elatam uidelicet seculi facundiam, et ad humilem propheticum sermonem inclinat illam.  Suscipit deinde ornamenta fidei uel morum, accipit aureos sensus Scripturarum, et clarum argenti eloquium, sicque secuta puerum, Rebecca uenit ad Isaac sponsum suum. Sic secuta Ecclesia sermonem propheticum uenit ad Christum. Que tamen cameli dorso deducitur, quia ad Christum ex gentilitate Ecclesia properans in tortis uitiosisque ueteris uite conuersationibus inuenitur. Que, uiso Isaac, de camelo descendit; quia, domino cognito, uitia sua gentilitas deseruit, et ab elatione celsitudinis ad humilitatis ima descendit. Que etiam uerecundata pallio uelabatur; quia coram eodem Ecclesia erroribus uite prioris confunditur. Quod Isaac egressus est in agrum, inclinato iam die, designat quod in extremo huius uite tempore  Dei Filius, uelut in fine diei ueniens, quasi in agrum foras exiit: qui cum in sua diuinitate inuisibilis sit, tamen uisibiliter in hunc mundum ueniens, ex gentibus Ecclesiam congregauit. Inuenit autem eum Ecclesia ad puteum uisionis, id est in contemplatione et intelligentia ueritatis, ubi intellectum percipiat altiorem, siue lauacrum aque, ubi purificetur a peccatis. Sicque dehinc copulatur sponso suo Christo adherens illi gloria, eternitate et regno.

 Quid autem sibi uelit, quod Abraham post mortem Sare Ceturam nomine uxorem duxit?  Nunquid ob incontinentiam, dum iam esset etate grandeuus hoc fecit? Absit ut propter  filiorum procreationem hoc faceret, dum illi Deus semen quasi stelle celi, et Isaac filio promitteret. Num ergo quid sibi uult ista Cetura, nisi quia sicut Agar et Ismel carnales ueteris testamenti prefigurauerint, sic et Cetura et filii eius hereticos significabant, qui se ad testamentum nouum pertinere existimant? Sed utraque concubina dicitur; sola Sara uxor semper uocatur; sic enim in Canticis legitur: Una est columba mea, perfecta mea, immaculata mea, formosa mea , etc. Dedit autem Abraham cuncta, que possidebat, Isaac filio suo, et filiis concubinarum largitus est munera, et separauit illos ab eo. Quid hoc significat, nisi quia et nonnulla dantur munera filiis concubinarum, id est carnalium, sed non perueniunt,  heretici uidelicet et Iudei, ad regnum promissum, quia carnalia lucra sectantur, et non spiritualium premiorum? Preter Isaac enim nullus est heres Abrahe; utique; quia non filii carnis, sed filii promissionis deputantur in semine. Deinde mortuus est Abraham senex et plenus dierum, centum uidelicet et septuaginta quinque annorum; sepultusque est in spelunca duplici, in cuius interiori parte Adam esse positum traditio testatur Hebreorum  .

  Orta dehinc super terram fame, abiit Isaac in Gerara ad Abimelech regem Palestinorum, ex Domini precepto et benedictione . Ibi Rebeccam suam uxorem causa timoris finxit sororem. Quam rex alienigena Isaac coniugem tunc esse cognouit, quando eum cum ea ludentem uidit. Quid autem sibi uult in sacramento Christi et Ecclesie, quod tantus patriarcha cum sua luserit coniuge, coniugiumque illud inde sit cognitum a rege illius terre? uideat profecto quis, ne aliud in Ecclesia peccet errando, si secretum uiri eius diligenter in sanctis intueatur Scripturis; et inueniet eum maiestatem suam qua in forma Dei Patri est equalis paulisper in forma serui abscondisse, ut eius capax esset humana infirmitas, possetque eo  modo congruo se coniugio aptare. Quid enim absurdius imo quid inconuenienter futurorum prenuntiatione accommodatum, si propheta Dei carnale aliquid lusit, ut eum caperet affectus uxoris, cum ipsum uerbum Dei caro factum sit, ut habitaret in nobis? .

 Post hec refert Scriptura quod Isaac cepit fodere puteos, quos foderant pueri Abrahe patris sui, benedixitque ei Dominus, et magnificatus est nimis. Sed ei Palestini inuidentes, obstruxerunt eos humo implentes . Quis est iste Isaac nisi Saluator mundi, qui, dum descendisset in istum Gerara torrentem, puteos fodere uoluit primo homini quos foderant pueri patris sui, id est Moyses  legislator, et Dauid, et Salomon, et prophete qui foderunt puteos legis, id est scripserunt libros ueteris Testamenti, quos tamen terrena et sordida eorum intelligentia repleuerat immunditia carnali? Hos cum uellet Isaac, id est Dei Filius, purgare, ostendit, quia quecunque lex et prophete dixerunt, de ipso dixerunt absque dubietate. Rixati sunt cum eo Philisthiim, id est Iudei a regno Dei alieni. Et discessit Isaac ab eis, scilicet Christus a Iudeis. Non enim potest esse cum eis, qui in puteis nolunt habere aquam uiuam, id est spiritualem doctrinam; sed terram, scilicet carnalem immunditiam. Unde est illud: Ecce relinquetur uobis domus uestra deserta . Fodit ergo Isaac nouum puteum, imo pueri Isaac foderunt eum. Pueri sunt Isaac,  Mattheus, Marcus, Lucas et Ioannes, Petrus et Iacobus, Iudas et apostolus Paulus. Qui omnes Noui Testamenti puteum foderunt, et inuenerunt aquam uiuam, que sit fons aque salientis in uitam eternam . Sed et pro his adhuc altercantur  illi, qui terrena sapiunt, nec noua patiuntur condi, nec uetera purgari; puteis contradicunt euangelicis litigantes et repugnantes ueritati. Quibus dicitur: Quoniam indignos uos iudicastis gratie Dei, ecce conuertimur ad gentes . Post hec fodit tertium puteum Isaac, et appellauit nomen loci illius, latitudo, dicens: Nunc dilatauit nos Dominus, et fecit crescere super terram . uere dilatatus est Isaac, id est Dei Filius, et omnem terram scientia Trinitatis impleuit, et in toto orbe latitudinem Ecclesie collocauit. Prius enim tantum in Iudea notus erat Deus, et in Isrel magnum nomen eius . Nunc autem in omnem terram exiuit sonus eius, et in fines orbis terre uerba illius . Euntes autem pueri  Isaac per uniuersum mundum, scilicet sancti apostoli foderunt puteos, omnibus uidelicet docet doctrinam ostenderunt Euangelii, baptizantes omnes gentes in nomine Patris, et Filii, et Spiritus sancti . Sed quid est quod puteos Abraham, quos Isaac aperuit, sic eos sicut pater eius uocauit; nisi quod Moyses apud nos etiam Moyses appellatur, et propheta unusquisque suo nomine uocatur, et quasi eorumdem uocabula puteorum non mutantur? Hec mystice. Moraliter autem Isaac apud gentes alienas puteos fodisse describitur, et ad ultimum aquam inuenisse narratur. Quo uidelicet exemplo discimus, ut in hac peregrinationis erumna positi cogitationum nostrarum  profunda penetremus, et quousque nobis uere intelligentie aqua respondeat, nequaquam torpescat ad exhauriendam cordis aquam nostre inquisitionis manus. Quos tamen puteos allophyli insidiantes replent humo; quia nimirum immundi spiritus, cum nos studiose confodere conspiciunt, congestas nobis tentationum cogitationes iungunt.

 Igitur Isaac cum rogaret Dominum, ut pareret uxor eius, que sterilis erat; concessit ei Dominus, que postulauerat. Instante autem partu, collidebantur gemini in utero inclusi; angustiaque dum ageretur, interrogauit Rebecca Dominum, scire uolens rei euentum. Responsumque est ei: Due gentes sunt in utero tuo, et duo populi diuidentur ex eo, populusque populum superauit, et maior  seruiet minori . Quod figuraliter factum, etiam ipsis non credentibus Iudeis notum est, qualiter populus Ecclesie Synagoge populum superauit, et quomodo plebs Iudeorum tempore maior minori populo Christianorum seruit. Siquidem  et hoc potest dici de unoquoque nostrum, quod due gentes et duo populi intra nos sunt, uitiorum scilicet atque uirtutum. Sed iste est minor, ille maior. Semper enim plures mali quam boni sunt, et uitia numerosioria uirtutibus existunt. Sed tamen et in nobis gratia Dei populus populum superat, id est uirtus uitium excludit, et maior seruit minori, scilicet uitium uirtuti cedit. Seruit enim caro spiritui, et uitium cedit uirtuti, dum sensualitas subiicitur rationi. Precedit autem primus Esau rufus, et totus tanquam pellis hirsutus. Deinde exiit Iacob frater eius, et calcaneo Esau complexe erant illius manus. Iacob ideo supplantator fratris interpretatur, siue quod in ortu plantam nascentis fratris apprehenderit, siue quod postea fratrem arte deceperit.  Unde et Esau dixit: Iuste uocatum est nomen eius Iacob; supplantauit me ecce secundo . Sed cur ille totus rufus, et hispidus, nisi quia populus prior prophetarum et Christi fuit cruore pollutus, ac peccati nequitie squalore exstitit circumdatus? Quo ideo minor calcaneum tenebat, quia mystice maiorem populum superaturus erat. Nam quod iste Esau primogenita sua propter escam eidem fratri suo iuniori uendidit, ac postmodum paterna benedictione sibi promissa priuatus fuit; significat eumdem Isreliticum populum, qui a Deo, ut Exodi indicat liber, primogenitus nuncupatus est : qui propter presentis seculi lucra non solum primatus sui honorem amisit,  uerum etiam et regni celestis premium adipisci preparatum non meruit, Domino quodammodo id eidem exprobrante, cum dicit: Transferetur a uobis regnum Dei, et dabitur genti facienti fructus eius . Primogenita autem ipsa uestis erat sacerdotalis, qua induti maiores natu cum benedictione patris uictimas offerebant, uelut pontifices in conspectu Dei omnipotentis. Esau eo quod esset primogenitus, prior erat in honore et in partitione; quia maior pars dabatur primogenitis cum benedictione, sicut idem Iacob cum filiis suis benediceret, ad Ruben legimus dixisse: Ruben primogenitus meus, maior imperio, prior in donis . Hoc dono terreni amoris desiderio caruerunt Iudei cum gloria celestis regni.

 Iam dehinc sequitur ipsa beatio Iacob. Que tamen quid figuraliter indicauerit, beati Hippolyti  martyris uerba, sicut excellentissime scientie ac doctrine Hieronymus replicauit, in hoc loco sunt exponenda  . Isaac, inquit, imaginem portat Dei Patris, Rebecca Spiritus sancti, Esau populi prioris et Zabuli, Iacob Ecclesie et Christi. Quod Isaac ostenditur consummatione senuisse, et oculi illius caligasse , fidem de mundo significat periisse, et religionis lumen ante eum neglectum esse. Per hoc quod filius maior uocatur, acceptio  legis Iudeorum intelligitur. Quod escas eius diligit pater atque capturam, significat homines ab errore saluatos, quos quisque iustus uenatur per doctrinam. Promissionis beatio est sermo Dei, et spes futuri regni, in quo cum Christo sancti sunt regnaturi, et uerum Sabbatum celebraturi. Rebecca plena Spiritu sancto, et sciens quod audierat, antequam pareret, quia maior uidelicet minori seruiret, formam in hoc loco gerit Spiritus sancti: que futura narrat in Christo, in Iacob ante meditatur figurari, dum ei loquitur huiusmodi: »uade ad gregem, et affer duos hedos mihi ,« carneum prefigurans aduentum Christi, in quo hedos, scilicet peccatores maxime liberaret, qui peccatis tenebantur obnoxii. Siquidem in Scripturis omnibus hedi accipiuntur  pro peccatoribus. Quod autem duos offerre  iubetur, duorum assumptio populorum significabatur. Quod teneros et bonos, dociles et innocentes populos  stola Esau fides et scripture sunt Hebreorum, que primo date sunt illis, e quibus postmodum indutus est populus gentilis. Pelles autem quibus eius circumdata sunt brachia, significant utriusque populi peccata. Que utique Christus in extensione manuum secum in cruce affixit; quia ipse non sua in corpore suo, sed aliena peccata portauit. Quod Isaac querit, cur Iacob tam cito uenerit, et in eo admiratur uocem, significat subitam in Ecclesiis credentium fidem. Quod patri delectabiles cibi offeruntur a filio; hoc est quod hostia placens  Deo peccatorum est salus et remissio. Quod postera sequitur beatio, eiusque perfruitur odore, uirtutem resurrectionis et regni celestis gloriam aperta pronuntiat uoce. Taliter enim benedicitur: Ecce odor filii mei, sicut odor agri pleni, cui benedixit Dominus. Est odore nominis Christi, sicut ager, mundus impletus, cuius est beatio de rore celi, id est de uerborum pluuia diuinorum; et de pinguedine terre, hoc est, de congregatione populorum; de multitudine frumenti et uini, id est de multitudine quam colligit de sacramento corporis et sanguinis Christi. Illi, scilicet Christo seruiunt populi ex gentibus ad eum conuersi. Ipsum adorant tribus, id est populi ex circumcisione uenientes deuote in eius perseuerant laudibus, ipsumque sacris inuocant  precibus. Ipse est Dominus fratrum suorum, quia Christiani dominantur Iudeorum.

Aliter. Ipse est Dominus fratrum suorum, prophetarum scilicet et apostolorum, omniumque qui crediderunt ex gente Iudeorum. Ipsum adorant filii matris sue, quia et ipse secundum carnem filius est Synagoge. Ipsum qui maledixerit, erit maledictus, et qui benedixerit, replebitur benedictionibus. Christus, inquam, noster fidelis populi ore benedicitur, id est ueraciter dicitur; sed alius a Iudeis benedici putatur, qui ab eis errantibus exspectatur.  Ecce benedictionem promissam repetente maiore, Isaac expauit  , et alium se cognoscit benedixisse pro alio, nec tamen indignatur relato sibi sacramento, sed confirmat benedictionem in filio, dicens: Benedixi ei, et erit benedictus. Hec est prima Isaac benedictio, que minori data est populo Christiano. Sed neque tamen maiorem filium despexit; quia, cum intrauerit plenitudo gentium, tunc omnis Isrel saluus erit . Cuius tamen prophetia secunde benedictionis hec est: In pinguedine terre, et in rore celi desuper erit benedictio tua. In pinguedine utique terre, id est in fecunditate terrarum, et in potentia regni, que fuit in populo illo, priusquam traderentur in manus inimicorum. Et in rore, inquit, celi erit benedictio  tua, id est in eloquiis Dei, que a Deo per os sanctorum tibi sunt ministrata . Ipsis enim credita sunt Dei eloquia, et legis testamenta. uiues gladio, scilicet quia populus ille sanguini deditus, necem in Christo et in prophetis exercuit, qua culpa per uniuersum mundum est dispersus. Et fratri tuo minori seruies, id est populo Christiano tributa persolues. Tempus ueniet, quo excuties et solues iugum eius de ceruicibus tuis, dum uidelicet per agnitionem fidei ad gratiam Christi conuersus, onus eiicies legis; quando iam non uocaberis seruus populi minoris, sed per fidem frater eris. Igitur Esau post benedictionem fratris, necem fratri suo fraudulenter cogitauit, concitatus inuidie stimulis. Hoc nimirum est Iudaicus populus necem in Christo  meditatus. Nec solum tradidit Dominum patibulo crucis, uerum etiam persecutus est credentes in illum, usque ad effusionem sanguinis. Iacob autem effugiens dolos fratris, relicta domo, patria, uel parentibus, uadit in regionem longinquam, ut accipiat uxorem sue cognationis. Non aliter Christus, relictis parentibus secundum carnem, id est populo Isrel, et patria, id est Hierosolyma, et omnibus ciuitatibus Iude, abiit in gentibus, sibi inde Ecclesiam accipere. Unde scriptum est: uocabo non dilectam plebem, dilectam . Et erit in loco, ubi dictum est: Non plebs mea uos; ibi uocabuntur filii Dei .

Si diligenter, fratres karissimi, que dicuntur,  attenditis, circa uos magna Dei dona cognoscitis. Ab oculis ergo mentis terrene delectationis festucas eiicite, et supradicta puro mentis intuitu conspicite, ac spirituali intellectu percipite. Et erit, inquit Dominus per prophetam, ubi dictum est: Non plebs mea uos, id est gentiles; ibi uocabuntur filii Dei, ipsi uidelicet conuersi ad Dominum in sancta Ecclesia per fidem regenerati. O felices, quibus datum est ex aqua, et Spiritu sancto renasci, et Dei filios per adoptionem uocari! O felices, qui durissimum diaboli iugum abiecerunt, et in filios Dei adoptari meruerunt! O felices, qui cecitatem incredulorum et obstinationem per Dei gratiam potuerunt euadere,  suique Conditoris cognitionem habere! O rex seculorum omnium Deus! O fons omnium bonorum Deus! O Pater misericordiarum et Deus totius consolationis , qui seruos tuos etiam indignos uocare filios non dedignaris! Indesinenter nos indigna agere conspicis, et tamen nos a tua misericordia non repellis. A tua nos munditia atque iustitia assidue uides degenerare, et ut ad te conuertamur, non desinis misericorditer inuitare. Omnes creature, dulcissime Pater, que in celis, in terris, et in mari sunt, te benedicant, adorent, laudent et superexaltent in secula , et pro innumeris beneficiis, que nobis indignis prestas, tibi gratiarum actiones persoluant. Omnes sancti chori iustorum omniumque electorum ordines, ut digni  esse possimus tuis promissionibus, apud tuam clementiam pro nobis effundant preces. Ad hec, dilectissimi, sensus uestri euigilent, hec sedula meditatione pertractent, et tanta tamque preclara Dei beneficia a mentis memoria non recedant. Quid maius potest in donis excogitari, quam uocari et esse filios Dei? et tamen, karissimi, non hoc nostris meritis, sed sola largitate diuine dignationis. Aut forsitan aliquid boni egimus, pro quo in filios adoptari meruimus? Nequaquam. Deus summe bonus et misericors propter solam caritatem suam nos adoptauit in filios. Nulla nostra precesserant opera, pro quibus tanta ab eo percepimus bona, sed sola hoc fecit gratuita bonitate sua. Serui digni nunquam fuimus, et nisi diuine gratie respectu  prouenisset, filii quomodo esse poteramus? Quapropter, dilectissimi, quia uos Deus Pater in filios adoptauit ante constitutionem mundi, estote illius imitatores sicut filii karissimi. Iustitiam diligite, iniquitatem odio habete, ut illius munditie possitis concordare. Summe iustus et sanctus est ipse, et uos, inquantum illius gratia concesserit, sancti estote, ut ipsius diuinam essentiam inter angelorum agmina possitis conspicere. In hoc ueraciter illius filii estis, si que ipse diligit, et uos diligitis; et que odit, odio habetis; eiusque amoris causa aduersa pati non recusatis; non solum amicis, sed et inimicis ueram caritatem exhibetis; munditiam mentis et corporis uelut societatem angelorum  amatis; fornicationem et omnem immunditiam tanquam eternam damnationem fugitis; diuitias contemnitis; uoluntarie pauperem uitam ducitis; mendacium et omne desiderium prauum a corde expellitis; et post omnia quidquid sane doctrine aduersatur, uerbo et opere respuitis.

Preterea, karissimi, huius sancti patriarche Isaac actus ad memoriam reducite, et eximie illius conuersationis bene uiuendi exempla sumite. Tante enim sanctitatis et honestatis fuisse legitur, ut in omni uita et actione sua Christum prefigurasse non dubitetur. Quamuis enim ante legem positus, euangelica precepta non legerit, plene tamen ea in suis  actibus custodiuit. Nondum Dei Filius in Euangelio dixerat: Dimittite, et dimittetur uobis ; hic tamen uir sanctus semper ad gratiam promptus, semperque ad ignoscendum inimicis exstitit paratus. uos ergo, dilectissimi, qui ista in Euangelio legitis, plenius ea opere implere debetis. Formate in proximis gratiam benignitatis, et secundum Domini preceptum dimittite si quid cause aduersus aliquem habetis . uenerabilis Isaac, expellentes se non armis superauit, sed patientia uicit; uos autem quasi Domino uobiscum commorante ac dicente: Noli resistere malo ; et: Qui abstulerit tibi tunicam, relinque ei et pallium ; malum pro malo reddere nolite, imo bona que potestis, non solum amicis uerum etiam inimicis  impendite. uos oportet inimicos non crudelitate uel malignitate, sed caritate et dulcedine superare, ut Dominici precepti exsecutores possitis esse. Sanctus Isaac utile posteris exemplum relinquens, qui superbe se expulerant, penitentiam coram eo agentes, benigne suscepit; et pacis cum eis fedus iniuit, ac ne eis postmodum uel eorum filiis malum inferret, libenter promisit . Huius ergo sancti uiri exemplo inimicos patienter superate; penitentiam coram Deo et uobis agentes benigne suscipite; aliorum nequitiam mansuetudine uincite; iracundos dulcibus sermonibus mitigate; discordantes ad concordiam reducite; litigantes ad pacem inuitate; odientes ad caritatem amplectendam  sollicitate; errantes leniter siue aspere, prout ratio uidelicet exposcit, corrigite; infirmos uisitate; oppressis subuenite; in carcere positis solatium exhibete; pauperibus beneficia impendite; tribulatos consolari studete; cum lugentibus lacrymas ex intimo pectore fundite; cum gaudentibus non pueriliter, sed sapienter et rationabiliter gaudete; indigentibus necessaria pro uiribus ministrate. Diuites autem et huius seculi potentes studiose, ut Deum timeant et diligant admonete; ante eorum oculos tormenta inferni et gaudia paradisi, nec non et uermes, qui illorum comesturi sunt carnes, predicando reducite; illius etiam purpurati diuitis, qui in Euangelio legitur transactam felicitatem atque eternam damnationem eis denuntiate, ut qui pauperes  de diuitiis sibi a Deo concessis nolunt reficere , uestire, misericorditer tractare, saltem inferni suppliciis territi, uel eterne beatitudinis desideriis incitati, eis pro Deo larga manu dignentur ministrare. Hic etiam uenerabilis Isaac eousque per Dei timorem parenti, id est patri suo, honorem detulit, ut sibi ipsi ligna portaret, et sponte ad aram sanctificatus accederet, atque in figura Christi mortem non recusaret. Ita Dei Filius in hunc mundum ueniens, Deo Patri honorem detulit, dum ei usque ad mortem obediuit; et quia non propriam sed illius gloriam quesiuit, eiusque uoluntatem in omnibus adimpleuit. Hanc, dilectissimi, formam uobis proponite; hanc amate; hanc pro uiribus implere studete; ut in omnibus, que recte  agitis, non uobis sed Deo gloriam referatis. Beatus Isaac a pueritia honorem prestitit patri suo, dum seipsum permisit super aram imponi ligatum; uos autem ad Dei honorem exhibete corpora uestra hostiam uiuentem, sanctam, Deoque placentem, rationabile obsequium uestrum . Isaac ut patrem glorificaret, super altare oblatus est sua sponte; uos Deum Patrem glorificate exemplis bone uite. Ille dum in ara altaris imponeretur, contra Deum, qui hoc iusserat, uel contra patrem suum non emisit uoces querele; uos autem, que Deo uouistis, cum omni deuotione et absque ulla contradictione reddere curate. Isaac in se talia fieri cernens, ut dicitur, summum custodiuit silentium; uos sine  murmuratione et detractione purum Deo exhibete famulatum. Post hec Isaac sanus et incolumis meruit reuerti ad terram promissionis, in qua longo tempore centum uidelicet octoginta annis digne Deo seruiuit, et sepeliri in spelunca duplici iuxta patrem suum, ab Esau et Iacob filiis suis; uos autem si perfecto animo terrena contemnere et celestia amare studueritis, et Christi uestigia per exempla iustorum secuti fueritis; ad eorumdem patriarcharum sinus, id est ad eternam beatitudinem peruenire poteritis, prestante eodem Domino nostro Iesu Christo, qui cum Patre, et Spiritu sancto in Trinitate perfecta uiuit, et regnat Deus per omnia secula seculorum. Amen.



SERMO DECIMUS QUARTUS. IN DOMINICA TERTIA QUADRAGESIMAE


  Iacob patriarcha Isaac filius, in terra Chanaan natus, supplantator fratris, matri dilectus, domi humiliter conuersatus, a patre exstitit benedictus. Qui peregre profectus, dum consortio egeret hominum, comitatum meruit angelorum. Hic postquam  primogeniti fratris benedictionem subripuit, matri obediuit, et fraterne iracundie patienter cessit, patriamque et parentes reliquit, exsul effectus seruitutem longam sustinuit, laborem, famem et frigus pertulit, socero seruiuit, et ut pastor mercenarius  gregem pauit, diu exspectans, non de diuisione, sed de gregis lucro mercedem accepit. Hic Domino colluctatus preualuit; hic facie ad faciem Deum uidit; hic famis inopia compulsus, cum preclara progenie in Aegyptum descendit, emensisque centum quadraginta et septem annis, nature debitum soluit, sepultusque est cum patribus suis in sepulcro quod Abraham ab Ephron emit. Sed quia ista, dilectissimi, breuiter prediximus, de illius uita et actibus, si placet, imo quia placet, latius aliquid dicamus. Oportet quippe sanctorum Patrum uitam, et actus ad memoriam reducere, et ad eruditionem sancte Ecclesie eorum exempla frequenter in auribus fidelium legere; quia plurimi ex illorum imitatione solent proficere.

  Pergenti itaque Iacob in Mesopotamiam, uenit in locum, qui nunc uocatur Bethel, et posuit sub capite suo magnum lapidem, et dormiens uidit innitentem celo scalam subnixam, et angelos Dei ascendentes et descendentes per eam. Hoc uiso euigilauit unxitque lapidem, et dixit: uere hic domus Dei est, et porta celi .

 Bethel urbem Samarie condiderunt Iebusei, que prius uocabatur Luza; sed postquam dormiens ibi Iacob uidit scalam innitentem celo, dixit: uere hic domus Dei est, et porta celi, hac ex causa nomen locus accepit Bethel, id est domus Dei. Quando autem ibi a Ieroboam aurei fabricati sunt uituli, uocata est Betheum, id est domus idoli, que ante uocabatur domus Dei. In hoc igitur loco  Iacob dormiuit, et supradictam uisionem uidit, ibique domum Dei esse asseruit, statimque discessit.

 Somnus iste Iacob mors est siue passio Christi, quam pro salute pertulit generis humani. Lapis ad caput, qui nominatim quodammodo est dictum, etiam unctum significabat Christum. Caput enim uiri Christus est, caput uero Christi Deus . Quis enim nesciat Christum ablutione appellari? Utique non uisibili, sed inuisibili.

 Christus itaque a chrismate est appellatus, hoc est unctus. Preceptum enim fuerat Iudeis, ut sacrum conficerent unguentum, quo perungi possent hi, qui uocabantur ad sacerdotium, uel ad regnum . Et sicut nunc regibus indumentum  purpure regie dignitatis est insigne; sic illis unctio sacri unguenti nomen ac potestatem regiam conferebat in Iudeorum gente. Et inde Christiani dicti a chrismate, hoc est ab unctione. Nam chrisma Grece, unctio interpretatur Latine. Que etiam Domino nomen accommodauit facta spiritualis; quia Spiritu sancto unctus est a Deo Patre, testantibus et querimoniam facientibus in Actibus apostolorum discipulis. Collecti sunt enim, inquiunt, in hac ciuitate Herodes et Pontius Pilatus aduersus Sanctum filium tuum Iesum, quem unxisti . Non utique est unctus oleo uisibili, sed gratie dono  quod uisibili significatur unguento. Non est autem Christus proprium nomen Saluatoris, sed communis nuncupatio potestatis. Dum enim Christus dicitur, commune dignitatis nomen signatur; dum uero iehsu Christus appellatur, proprium uocabulum Saluatoris ostenditur. Christi autem nomen nusquam alibi omnino legimus, nec in aliqua gente fuit, nisi tantum in illo regno ubi prophetabatur Christus, et unde erat nasciturus.

 Sequitur: Postquam autem uidit Iacob scalam erectam, et angelos Dei ascendentes et descendentes per eam, dixit: uere hic est domus Dei, et porta celi. Sed ideo dicitur domus Dei, quia in illa terra, hoc est in Bethlehem natus est Filius Dei. Porta uero celi, quia ibi in terram descendit, et  inde iterum celum conscendit. Porro scala ista Christus est, qui dixit: Ego sum uia . Per hanc ascendebant, et descendebant angeli in quibus significati sunt euangeliste et ceteri doctores, scilicet mente ascendentes ad diuinitatem Christi. Quando autem predicatores Christi ad intelligendam eius supereminentissimam diuinitatem ascendunt, uniuersam creaturam transcendunt, ut uerum Deum inueniant eum apud Deum in principio, per quem facta sunt omnia ex nichilo . Ad eum iterum descendunt, ut eum factum inueniant ex muliere, factum sub lege ut eos qui sub lege erant redimeret , scilicet grauati legis onere. In illa enim scala a terra usque in celum, a carne usque ad  spiritum  , quia in illa carnales proficiendo, uelut ascendendo spirituales fiunt, dum non uiuunt secundum carnem, sed secundum spiritum. Ad quos lacte etiam nutriendo ipsi spirituales descendunt, dum quodammodo cum eis non possunt loqui quasi spiritualibus, sed quasi carnalibus. Ipse Dei et hominis Filius est sursum in capite suo; ipse deorsum in corpore suo, quod est Ecclesia sibi per fidem et operationem coniuncta. Ille est igitur ipsa scala, quia ipse dixit: Ego sum uia. Ad ipsum ergo ascenditur, ut in excelsis intelligatur; et ad ipsum descenditur, ut in membris suis paruulus nutriatur; et per illum solum, ut illum sublimiter spectent, eriguntur. Per ipsum etiam seipsos humiliant, ut eum sublimem obtemperanter annuntiare ualeant.

 Post hanc uisionem inde Iacob iter faciens, uidit oues et pastores, et aque uiue puteum, et magnum ei lapidem superpositum. Figuraliter oues que iuxta puteum stabant, iustorum populos significabant. De his quippe Dominus in Euangelio dicebat: Statuet oues ad dexteram , plebem uidelicet innocentem et sanctam. Pastores uero, qui ouibus preerant, sanctos prophetas designabant, qui usque ad aduentum Domini, Spiritu sancto inundante populum Isrel gubernabant. Lapis, qui puteo superpositus erat, figuram Domini preferebat.  Puteus Spiritus sancti gratiam per predicationem Christi ad Ecclesiam ex gentibus uenturam designabat, que nondum, adueniente Christo facto homine, obtecta erat.

 Igitur Iacob pergens Mesopotamiam accepit uxores duas Laban fratris Rebecce filias, primo Liam, secundo Rachelem post unam hebdomadam. Deinde accepit sibi ancillam Lie nomine Zelfam, et ancillam Rachelis Balam, ex quibus genuit duodecim filios, et unam filiam. De Lia genuit Ruben, Simeon, Leui, Iudam, Issachar et Zabulon; de Rachel Ioseph et Beniamin; de Bala, ancilla Rachelis, Dan et Nephtalim; de Zelfa, ancilla Lie, Gad et Aser. Hi sunt duodecim filii Isrel. Nunc autem quid quatuor uxores Iacob figurauerunt, quarum  due libere, due uero ancille fuerunt? uidemus enim Apostolum in Abrahe uxoribus, libera uidelicet, et ancilla, duo intelligere testamenta . Sed non facile apparet quod dicitur, quia ille due, iste quatuor fuisse dicuntur. Ii autem filii ancillarum terram repromissionis accipiunt cum filiis liberarum. Unde hic procul dubio aliquid aliud significatur, dum ille due iste quatuor fuisse referuntur. Quanquam enim due libere uxores Iacob ad nouum testamentum, quo in libertate uocati sumus, pertinere estimentur, non tamen due frustra erant; quia nobis due uite in Christi corpore, id est in Ecclesia predicantur. Una scilicet temporalis in qua laboramus; alia eterna, in qua  Dei maiestatem cum summa exsultatione contemplabimur. Lia namque, laborans interpretatur, Rachel autem uisum principium, siue uera actio, uel ouis intelligitur. Ergo hec uita, in qua ex fide uiuimus laboriosa et incerta est in operibus; et nescitur, quo exitu perueniat ad eorum utilitatem, quibus consulere uoluerimus. Ipsa est Lia prior uxor Iacob, ac per hoc non sanis sed infirmis fuisse commemoratur oculis. Cogitationes enim mortalium timide, et incerte prouidentie nostre . uita autem contemplatiua, spe eterne contemplationis in Deo habet certam intelligentiam ueritatis. Ipsa est Rachel. Unde etiam dicitur, bona facie, et pulchra specie . Hanc etiam omnis pie studiosus diligit, et propter hanc Dei gratie seruit; quia peccata  nostra, etiamsi quasi coccinum fuerint, uelut nix dealbabuntur , mox ut lumen uultus Dei  nos respexerit. Laban quippe interpretatur dealbatio, cui seruiuit Iacob propter Rachel cum studio et labore maximo. Neque enim quisque conuertit se sub gratia remissionis peccatorum seruire iustitie, nisi ut uiuat in uerbo quiete: ex quo uidetur principium, quod est Deus, in pure mentis contemplatione. Ergo propter Rachel seruiuit, non propter Liam tot labores sustinuit. Nam quis tandem in operibus iustitie laborem actionum atque passionum amauit  ? Quis eam uitam propter seipsam expetierit, sicut nec Iacob Liam concupiuit? Sed tamen sibi supposita nocte, in usum generandi amplexus, fecunditatem eius est expertus, diuina prouidentia dispensante  . Dominus enim eam, quia per seipsam diligi non potuit, primo quod ad  Rachelem perueniretur, tolerari fecit, deinde propter filios commendauit. Ita uero unusquisque utilis Dei seruus, cum subdealbationis peccatorum suorum gratia constituitur, quid aliud amans in sua conuersatione  meditatur, nisi sapientie doctrinam, quam plerique se statim putant percepturos, ut septem precepta legis exercuerint erga proximos  ? Sed que sunt ista precepta? Dilectio uidelicet proximi ne cuiquam noceatur: Honora patrem et matrem; non mechaberis; non occides; non furatus fueris; non falsum testimonium dices; non concupisces uxorem proximi tui . Quibus obseruatis, posteaquam omni pro concupita delectatione doctrine per tentationes uarias, quasi per huius noctem tolerantie laboris adheserit,  uelut pro Rachel Lia inopinata coniungitur, et hanc sustinet usque ad illam perueniat, si perseuerans amat, acceptis aliis septem preceptis. Ac si ei dicatur: Serui alios septem annos propter Rachelem, ut sit uidelicet pauper spiritu, mitis, egens, esuriens sitiensque iustitiam , misericors, mundi cordis, et pacificus. uellet enim homo, si fieri posset, sine ulla tolerantia laboris, que in agendo patiendoque amplectenda est, statim peruenire ad pulchre delicias contemplationis. Hoc enim uidetur significare, quod dictum est ad Iacob: Non est nostri moris in hoc loco  , quod minor filia priusquam maior tradatur marito . Non absurde appellatur maior, que tempore est  prior. Prior est autem in omni eruditione labor boni operis, quam requies contemplationis  . Ad  unum est ergo tendendum, sed tamen multa ferenda sunt propter unum  . Itaque due sunt uxores Iacob, filie dealbationis, que est Laban; sed una amatur, alia uero toleratur. Ipsa prior uberior fecundatur, ut si non propter se, saltem propter filios diligatur. Labor enim iustorum maximum habet fructum in eis, quos regno Dei generant inter multas tribulationes, que predicando Euangelium tolerant. Et ideo quod sunt in laboribus abundantius, in plagis supra modum, in mortibus sepius . Et eo quod habent foris pugnas, luctus, timores , gaudium et coronam suam uocant. Nascuntur autem eis facilius atque copiosius ex illo sermone fideles filii, quod predicant Christum crucifixum pro salute mundi.  Rachel autem clara aspectu, cum mentem excedit, et uidet in principio uerbum Deum apud Deum , et uult parere, sed non potest; quia generationem eius quis enarrauit?  Ideoque eum contemplandi otia appetit, et, ut diuinitatem cernat ineffabilem, uacare ab omni negotiatione cupit; atque ideo sterilis, quia uariis pressuris non premitur, sed tamen et ipsa interdum procreandi filios caritate inardescit. uult enim quod nouit docere, dum uidet sororem labore agendi filiis abundantem: (et [ Hic dolor figuratus uidetur in eo quod legitur, et zelauit  Rachel sororem suam . Proinde quia purus intellectus spiritualis substantie uerbis non potest exprimi editus  carne; elegit doctrina sapientie per quaslibet corporeas similitudines diuina insinuare; sicut elegit Rachel uiro suo ancillam, ne omnino remaneret, quin filios susciperet. Bala quippe Rachelis ancilla interpretatur inueterata. De uera quippe uita carnalibus sensibus dedita corporee nonnunquam imagines cogitantur  , etiam cum aliquid de spirituali et immutabili substantia diuinitatis auditur. Suscipit et Lia filios de ancilla sua, amore numerosiores habendi proles accensa. Inuenimus Zelfam ancillam eius Os  hians  interpretari a maioribus. Quapropter hec ancilla illos figurabat, quibus in predicatione euangelice fidei os erat  , et cor non erat. De quibus scriptum est: Populus hic labiis me honorat, cor autem eorum longe est a me . De quibus et Apostolus dicit: Qui predicas non furandum, furaris , uerumtamen ut etiam per hanc ancillam conditionalem  libera illa uxor Iacob laborans filios heredes regni suscipiat, Dominus discipulis suis et turbis dicebat: Que dicunt, facite; que autem faciunt, facere nolite . Unde iterum Apostolus: Siue, inquit, ex occasione, siue ex ueritate Christus annuntietur, et in hoc gaudeo, sed et gaudebo ; tanquam pariens ancilla de numerosiore letabor prole  ,  sicut libera. At uero quidam Lie fetus ex benedictione Rachelis est editus, cum uirum suum secum debita cubaturum  nocte, acceptis a filio Lie mandragoris  cum sorore permittit  cubare.

 Mandragora dicta, eo quod habeat mala suaue olentia, in magnitudine mali Manciani: unde et Latini eam dicunt malum terre. Hanc pete antropomereos dicunt, quia habet radicem forme hominis similem  ; cuius cortex uino mistus ad bibendum datur illis, quorum corpora secantur propter salutem, et uelut, soporati dolorem non sentiunt  . Huius species due sunt. Femine  foliis lactuce similibus mala generans, similia prunis   . Masculus uero folia habet quasi herba beta  .

Quid enim de hac mandragora dicendum est  ? Proinde rem comperi pulchram, et suaue fragrantiam  , sapore autem hispido: et ideo in illo mandragorico pomo famam bonam popularem figurari intelligo. Unde dicit Apostolus: Oportet bonum habere testimonium ab his qui foris sunt, et  ab his qui intus . Qui licet parum sapiant, reddunt tamen plerumque labori eorum per quos sibi consulitur, et splendorem laudis, et honorem bone compunctionis  , ne castam gloriam popularem primi preueniant eorum, qui sunt  in Ecclesia, nisi quicunque in actionum periculis et labore uersantur. Propterea mandragoras  inuenit filius Lie, id est honestatem, ambulans ad eos qui foris sunt honeste, opinionem uidelicet habens bone fame. Doctrina uero illa sapientie que uulgi strepitum horret, mitissima in ueritatis defigitur contemplatione  , et dulci delectatione. Sed iustum est ut etiam hec uita latius cognoscatur, et popularem gloriam mereatur. Post hec dicit Lia sorori sue: Parum est tibi, quod uirum meum accepisti, insuper et mandragoras  uis accipere filii mei?  Per unum uirum significans eos, qui cum sint ad agendum uirtute habiles, et digni quibus regimen committitur Ecclesie ad dispensandum fidei sacramentum, illi accensi studio  doctrine, atque indagande et contemplande scientie se ab omnibus actionum molestiis remouere, et in otio discendi, aut docendi uolunt conscendere  .

Ita ergo dictum est: Parum est tibi quod uirum meum accepisti, insuper, et mandragoras uis accipere filii mei? Ac si diceretur: Parum est quod homines ad laborem rerum generandarum  necessarios in otio uita studiorum detinet; insuper et popularem gloriam requiret. Proinde ut eam comparet ita  , impertit  uirum sorori sue nocte illa, scilicet ut illi qui uirtute laborioso regimini sunt accommodati populorum, etiamsi scientie uacare consueuerant  , tamen suscipiant experientiam  tentationum, curarumque sarcinam pro communi utilitate proximorum; ne ipsa scientia cui uacare statuerant, blasphemetur, et ut estimationem  bonam, quam illa poma significant, adipiscantur, et quod necessarium est ad exhortationem discentium. Sed plane ut curam ad hanc suscipiant  , huic coniunguntur. Satis et hoc significatum est, quod cum Iacob de agro uenit  , ei Lia occurrit eumque tenens, ait: Ad me hac nocte  intrabis: conduxi enim te pro filii mei mandragoris . Tanquam diceret: Doctrine  , quam diligis, si bonam uis conferre opinionem, noli fugere officiorum laborem.  Hec  in Ecclesia geri quisquis aduerterit, cernat, et experietur exemplis, quod intelligimus in libris. Quis non uideat hoc toto orbe terrarum geri, uenire scilicet homines  ab operibus seculi, et ire in otium cognoscende et contemplande ueritatis tanquam in amplexu Rachelis, excipiendo  ecclesiasticam necessitatem, atque ordinandi laborem, tanquam Lia dicente, ad me intrabis, quia te conduxi pro mandragoris? (Quos [ Id enim in omnibus agunt laboribus, ut illa professio qua   se conuertunt, que tales rectores populo dedit, latius et clarius glorificetur, tanquam Iacob recusante  noctem Lie, ut Rachelis suaue pomis olentibus et clare nitentibus potiatur. Que aliquando et ipsa, prestante Dei misericordia, per seipsam parit, uisitanter quidem  ; quia perrarum est, ut, in principio erat uerbum, et uerbum erat apud Deum, et Deus erat uerbum , et quidquid de hac re pie sapienterque dicitur, et  sine phantasmate carnalis cogitationis, et salubriter uel ex parte capitur  .

Alio quoque sensu Liam et Rachelem uictorinus martyr, et doctores alii in similitudine Ecclesie, et Synagoge sunt interpretati. Liam enim maiorem natu Synagoge estimabant tenuisse typum, quia  prior Dei genuit populum. Ex quidem hoc ubi legitur grauida, quia lex per Moysen data, cooperta est atque signata. Rachelem autem minorem et pulchram, quia spiritu et corpore sancta. Oculi eius decori, quia prospicere meruerunt Euangelium Christi. Que etiam tandiu sterilis fuit, quousque Synagoge populum generauit. Cur autem Iacob pro Rachel seruiuit, et supponitur ei Lia maior, nisi quia Dominus, ut Ecclesiam assumeret, prius Synagogam sibi coniunxit? Quod utique Iacob pro duabus seruiuit uxoribus, uite presentis significat tempus, quod septem euoluitur diebus. In quo etiam Dominus  accipiens formam serui, factus est obediens usque ad mortem Deo Patri. Ille enim pro ouibus seruiuit, et Dominus noster dixit: Non uenit Filius hominis ministrari, sed ministrare, et animam sua pro multis, id est pro ouibus suis, tradere . Iacob oues pauit, et Dominus in Euangelio ait: Ego sum pastor bonus . Ille mercedis lucro uarium sibi pecus attulit; Christus diuersarum gentium uarietatem sibi copulauit. Ille tres uirgas corticibus amputatis, in aquarum opposuit alueis, ut in earum contemplatione multiplicarentur oues sui gregis; et Dominus noster aqua baptismatis trium potestatum nomina populo proposuit fidei, ut qui hec pleno corde perspexerint, efficiantur oues Dei.

 uirgas quas Iacob ante oculos ouium opponebat, ut uarios haberent fetus, populeas et amygdalineas atque ex platanis fuisse legimus  . Populus dicta, quod ex eius calce multitudo uirgularum nascantur, cuius genus duplex est. Nam altera est alba, altera nigra. Alba autem populus dicta, quia folia eius una parte sunt alba, ex altera uiridia. (Hec ergo bicolor [ Generat etiam resinam circa Eridianum fluuium uelut  alumen in finibus Syrie. Folia huius ligni semper mutantur in pluuia, in quo signantur grauida et humida. Amygdala Grecum nomen est, quod Latine nuces longe uocantur, quarum fructus  intus mollis, foris est durus. Hanc alii nuciculam uocant, quasi minorem nucem. De qua uirgilius  :

. . . . . Cum se nux plurima siluis
Induet in florem. . . . . . . . . .
Cunctis enim arboribus prior se flore conuestit, et ad inferenda poma ceteris tardior uenit.

Platanus est arbor plana, et ad scribendas litteras apta, atque a latitudine foliorum dicta, uel quia ipsa arbor patula sit et ampla. Nam platos Greci latum uocant. Expressit Scriptura nomen, et formam huius arboris, dicens: Quasi platanus dilatata, uel exaltata sum in plateis .

Quis ergo Iacob demonstrauit, ut huiusmodi uirgas ex parte decorticatas ante oculos ouium poneret,  ut in earum aspectu conciperent, et uarios fetus gignerent! Angelus scilicet in uisione noctis, uel ut Hebrei dicunt per physicam more ueterum, qui dicunt qualem imaginem perspexerint, talem sobolem germinare. Denique et hoc ipsum in equarum gregibus fieri fertur, ut generosos obiiciant equos uisibus concipientium, quo eorum similes concipere et creare possint. Nam et columbarum dilectores depictas ponunt pulcherrimas columbas iisdem locis quibus ille uersantur, quo rapiente  uisu similes generent. Inde est quod quidam grauidas mulieres iubent nullos intueri turpissimos animalium uultus, ut Cenocephali et simii, ne uisibus occurrentes similes fetus pariant. Cenocephali et ipsi similes sunt simiis, sed facie ad modum canis, unde et nuncupati. Hanc enim esse feminarum naturam, ut quales perspexerint, siue mente conceperint in extremo uoluptatis estu, dum concipiunt, talem et sobolem procreare. Etenim animal in usu uenereo formas extrinsecus, intus transmittit, eorumque satiatum turpes rapit species, easque in propriam qualitatem transformat.

 Post longam igitur seruitutem, quam Iacob apud socerum suum pro uxoribus siue pro mercede  sustinuit, ei Dominus, ut in suam reuerteretur patriam, precepit. Tunc ignorantibus aliis festinanter implere curauit, quod sibi Dominus imperauit. Laban autem cum furore secutus est eum, et in monte Galaad inuenit, atque idola, que Rachel furata fuerat apud eam requisiuit, nec tamen reperiit.

Ubi erant hec idola, et qualem formam habuerunt? Hebrei dicunt, hec idola furata esse de Ur Chaldeorum, nesciente Thare, formam hominis senis habuerunt. Cur ergo dicuntur idola, si unum fuit?

Quia uidelicet pluraliter semper dicuntur dii, si sit unus; quia sic primum magister totius malignitatis docuit, dicens: Eritis sicut dii   .  Iudei dicunt, quod Ismel primus post diluuium e luto fecerit simulacrum. Gentiles autem primum Prometheum simulacra hominum de luto fecisse perhibent, ab eoque natam esse artem simulacra, et statuas fingendi. Idolum autem est simulacrum, quod humana effigie factum et consecratum est, iuxta uocabuli interpretationem. Idos enim Grece, formam sonat, et ab eo per diminutionem idolum deductum, eque apud nos formulam facit. Inde idololatria, omnis uidelicet circa omne idolum famulatus uel seruitus. Quidam uero Latini ignorantes Grecam eloquentiam imperite dicunt, idolum ex dolo sumpsisse nomen, quod diabolus creature cultui diuini nominis inuexit.

  Quid uero hoc significat, quod Laban aliam superius personam gerat, nunc autem typum diaboli teneat? Laban quippe dealbatio interpretatur. Dealbatio autem non incongrue accipitur diabolus; quia, cum sit ex merito tenebrosus, transfigurat se in angelum lucis  ad decipiendum humanum genus. Possumus etiam per Laban presentem mundum intelligere, qui persequitur Iacob cum furore. Cui seruiuit Iacob, ex parte scilicet reproborum Iudaicus populus, ex cuius carne natus  est Dominus; quia electos quosque, qui Redemptoris nostri membra esse noscuntur, persequendo opprimere conatur. Huius filiam siue diaboli, siue mundi Iacob abstulit, cum Christus sibi Ecclesiam ex gentibus coniunxit. Quam et de domo patris abstrahit, cum ei per Prophetam dicit: Obliuiscere populum tuum, et domum patris tui . Quid uero in idolis, nisi auaritia designatur? Unde et per Paulum dicitur: Auaritia que est idolorum seruitus . Laban quippe ueniens, apud Iacob idolum non inuenit; quia, ostensis mundi thesauris, diabolus in Redemptore nostro uestigia concupiscentie non inuenit. Sed que Iacob non habuit, Rachel sedendo cooperuit. Que Rachel, et ouis dicta, figuratur Ecclesia. Sed quid est sedere?  Humilitatem uidelicet penitentie appetere. Sic enim scriptum est: Surgite postquam sederitis , etc. Rachel ergo idola sedendo operuit, quia sancta Ecclesia Christum sequens uitium terrene concupiscentie per humilitatem penitentie cooperuit. De hac coopertione uitiorum per Prophetam dicitur in libro Psalmorum: Beati quorum remisse sunt iniquitates, et quorum tecta sunt peccata . Nos igitur Rachel significauit, qui idola sedendo premimus, si culpas auaritie penitendo damnamus. Que utique auaritia non illis, quibus ait Psalmista: uiriliter agite; et confortetur cor uestrum  dicitur, sed his maxime euenit qui per seculi blandimenta gradientes effeminantur.  Unde et illud idem Rachelis uerum est: Secundum consuetudinem feminarum nunc accidit mihi , scilicet quasi muliebria se habere innotuit patri. Laban autem postquam esset Iacob persecutus, et inuenisset eum, et locuti essent, statuentes fedus, tulit Iacob lapidem, et erexit in titulum, dixitque suis fratribus: Afferte lapides : qui congregantes fecerunt tumulum, quem uocauit Laban tumulum testis, et Iacob aceruum testimonii, iuxta proprietatem uidelicet cuiusque lingue et sermonis. Inter fideles enim tam Iudeos quam gentes testis est lapis eminens, in multitudine  Christus, et aceruus lapidum, qui est multitudo credentium in ipsius nomine et fide conglobatus.

  His peractis, Iacob mittit nuntios ad Esau fratrem suum, mittit et munera ad placandum eum. Post hec, transductis per torrentem suis omnibus, ipse remansit solus. Et ecce uir luctabatur cum eo in ipso lucis crepusculo. Preualuitque Iacob, nec dimisit eum, nisi benedictionem ab eo extorqueret ; sacrumque Isrel nomen in quo principaliter sacramenti Dominici imago prefigurata est, acciperet. uir enim ille euidentissime typum gesserat Christi: cui tamen ideo preualuit Iacob, utique uolentis, ut mysterium figuraret passionis Domini. Ubi uisus est Iacob in Iudeorum typo, hoc est in corporis sui sobole preualuisse  Deo, et quasi cum infirmo, ita cum carne eius luctamen inire, et inualescere in passione eius, sicut scriptum est in Euangelio: Crucifige, crucifige eum . Et tamen Iacob ab eodem angelo, quem uictor superauerat, benedictionem impetrauit, cum idem ei angelus nomen aliud imposuit. Cuius utique impositio nominis beatio fuit. Interpretatur autem Isrel, uidens Deum, quod erit in fine premium sanctorum. Porro angelus latitudinem femoris illi tetigit et claudum reddidit. Sicque Iacob erat idem atque unus, et claudus, et benedictus. Nam femoris neruus uel latitudo generis est multitudo. Plures quippe sunt in stirpe, qui degenerantes a fide patris, et deuiantes a precepto sui actoris, claudicant semitis sui erroris. De quibus  Propheta in psalmis: Claudicauerunt, inquit, a semitis suis . Qui tamen populus, sublatis sibi uiribus, non solum claudicat, sed etiam torpescit, ne ultra iam filios generare possit. Denique quod adiecit idem patriarcha, se facie ad faciem uidisse Deum, cum superius secum narret uirum fuisse luctatum, id significat, quia idem qui cum Iacob populo luctaretur, Deus, et homo futurus erat.

Summopere, fratres karissimi, uobis attendite ne de illorum numero uelitis esse, qui frequenter Dei uerba legunt uel audiunt, et tamen a sacra lectione uacui recedunt, dum ea in arca cordis non recondunt, sed mentis leuitate obliuioni tradunt.  uerba igitur Domini, que corporis indesinenter percipitis aure, in memorie uentre reseruate, eaque bonis implere operibus festinate, ut seminanti bonum semen Christo, quasi bona terra centuplum possitis fructum reportare. Solerter itaque audite, que de scala Iacob, Deo donante, dicere uolumus, cuius superius memoriam fecimus. Ut iam ergo diximus, Christus est ista scala, et in se credentibus usque in celum pertingens rectissima uia. Per ipsum igitur, dilectissimi, ad intelligendam illius diuinitatem, qua Deo Patri est equalis, ascendite; per ipsum ad cognoscendam ipsius ueram humanitatem, quam de uirginis matris accepit substantia, descendite. Per ipsum ascendite, in omnibus et super omnia illum cum Patre, et Spiritu sancto  diligentes; per ipsum descendite, proximos uestros in ipso tanquam uosmetipsos amantes. Per ipsum de uirtute in uirtutem proficiendo conscendite in celum; per ipsum ad terram descendite, portando onera fratrum. Usque ad ipsum ascendite per cordis munditiam; usque ad proximum descendite, eius supplendo misericorditer inopiam. ueram illi exhibendo seruitutem pertingere ad ipsum satagite; per mentis autem compassionem iuxta uires in necessitate proximo succurrite.

A carne iterum conscendite usque ad spiritum, et a sensualitate usque ad rationem; interdum uero per caritatem descendite ad proximorum eruditionem.  uos ipsos in summa sapientie arce quasi eruditiores custodite; frequenter uero timorem Domini, et amorem simplicioribus denuntiate. uos recta firmiter tenete, que cepistis; proximis autem, ut mala caueant, et bona appetant, predicare non desistatis. Ne uelitis si fieri potest, soli pergere; sed uobiscum multos ad Deum perducere studete. In bonis operibus perseuerate; et ne cadatis, solliciti estote, et in uia Domini uobiscum alios aggregate.  Elaborate ergo peruenire ad consortium supernorum ciuium non soli, sed cum multitudine spiritualium filiorum. uestris igitur sacris admonitionibus multos in fide generare filios contendite, ut cum eisdem ad eterne remunerationis brauium possitis pertingere, prestante eodem Domino nostro Iesu Christo, qui cum Patre et Spiritu sancto in Trinitate perfecta uiuit et regnat Deus per omnia secula seculorum. Amen.



SERMO DECIMUS QUINTUS. IN DOMINICA QUARTA QUADRAGESIMAE


  Moyses Dei famulus, ex tribu Leui, Amram filius, in Isrel, Domino constituente, propheta exstitit et dux. Hunc legimus filie Pharaonis adoptiuum, Dei amicum, eiusdem regis Pharaonis dominum, de rubo flammante et non urente a Domino fuisse euocatum. Quem ut exemplo formaret Deus, insinuatam eius manum emori iussit, ac rursus retractam uigorem emortuum reformauit, et colorem pristinum reddidit, atque illius faciem ex sui consortio sermonis illuminauit. Hic uir beatus traditum sibi a Domino totius Isrelitice plebis ducatum humiliter recusauit, sequenter deuote suscepit, fideliter conseruauit, cum omni uigilantia rexit, discrete correxit, ardenter amauit, patienter sustinuit; qui pro subiectis Deo se consulenti interposuit,  irascenti opposuit. Hic etiam pro sui libertate populi propriam salutem obiecit, regis seuissimi non minas non tela formidauit; quin etiam contra dracones eius uirgam extulit, ac per Dei manum expugnatoris illius regnum decem plagis uerberauit. Primum in cruorem fontes et flumina uertit. Dehinc ranarum multitudine urbes, et muscarum nubibus era compleuit, mortem iumentis intulit, nomines ulcere percussit, grandine terras uastauit, celum tenebris obduxit, subitanea morte primogenita deleuit. Post hec Aegyptios spoliauit, eductisque populis flammea precedente columna, iter pandit, nec mora mare transiens diuidit, refrenatisque hinc inde aquarum cumulis, pergenti populo  uiam sicco uestigio prebuit; dehinc hostes fluctibus operuit, atque amaras aquas per tactum ligni in suauitatem conuertit. Inter hec etiam esurienti Isrel celeste pabulum prebuit, uolucrumque escis castrorum loca repleuit; insuper petram percussit atque copiosa extemplo durus lapis fluenta emisit; uerticem quoque montis Sinai faciem Dei contemplaturus ascendit, ibique quadraginta dierum ieiunia pertulit, descendens uitulum incendit,  sacrilegos gladio prostrauit, legem a Deo acceptam populo tradidit, ritumque religionis instituit. Inter hec quoque bella gessit, uictoriis claruit, uirgam in manu tenens hostes, quos contigit, superauit; lethiferos aspidum morsus erei serpentis aspectu sanauit; Dathan et Abiron terre, compagibus ruptis, uiuentes profundi hiatu deiecit. Ad postremum uero conscendit montem Nabo, terramque repromissionis demonstrante Domino aspicit, mortuusque est, iubente Domino, in monte Abarim, sepultusque est ab eo in ualle Moab , que est in Arabia. Rexit autem populum Dei in eremo quadraginta annis, obiitque annorum centum uiginti. Quidam autem eum testantur uiuere pro eo quod sepulcrum eius non reperitur, et quia  apparuit Domino cum Elia in monte . Mortuum autem illum, non raptum omnis Scriptura sacra commemorat certissime.

Quia ista, dilectissimi, breuiter ad eruditionem uestram prescripsimus, dignum uidetur, ut de ipsius  gestis, sicut a uiris ecclesiasticis exposita nouimus, plenius aliqua dicamus. Moyses, sicut in consequentibus clarius apparebit in cunctis etatis sue gradibus et manuum suarum uirtutibus Christum significauit. Igitur, sicut iam supra diximus, mater quando illum genuit, metu seuissimi regis nutrire non audens eum ripe fluminis exposuit, ibique illum filia eiusdem regis reperiens in filium sibi adoptauit . Moyses ergo in ripa  fluminis inuenitur, ut et Dominus, cuius Moyses typum induerat, ad flumen lauacri, id est ad aquam baptismatis inueniretur  . Infans Moyses in ripa fluminis positus probat, quia Christus peccata ueteris hominis, quem induerat, deflebat. Unde et super ciuitatem Ierusalem , et ad resuscitandum Lazarum fleuit , Iudeorum deplorans perfidiam, quos in sua malitia perdurare preuidit. Filia Pharaonis descendens ad lauacrum  fluminis infantem colligit; Ecclesia ex gentibus lauacri salutaris sanctificationem desiderans Christum excipit. Genitrix sua a domo expulit Moysen; et Synagoga mater carnalis quasi infantem et innocentem expulit Christum; quia tunc paruulus uidebatur, cum in homine cernebatur. Inuenit filia Pharaonis Moysen inclusum in uasculo tibin, quod ex multis uirgulis fuit agrestibus; inuenit Christum Ecclesia reconditum in sanctorum cordibus, qui in unitate sui contexti ex multorum fratrum membris omnes in Christo effecti sunt unum corpus; et cum religiosa obseruatione suscipientes, deuotis tuentur mentibus. Interea Moyses peregrinum fratrem ab Aegyptio liberauit, ab Aegyptio uidelicet illi iniuriam faciente: et hoc inultum esse non ferens,  fratrem defendit, eumdemque Aegyptium interfecit. Aegyptius ille figuram diaboli tenuit, qui in hac nobis peregrinatione assidue iniuriam facit, quem quasi nobis defensis Christus exstinguit, cum eius uires, ne tantum noceat, quantum desiderat, reprimit. Quod uero in sabulo obruit interemptum, manifestum est eius iam morticina presentia in eis latere, qui non habent fundamentum. Unde et Ecclesiam Dominus in petra edificat , et eos, qui audiunt uerbum eius et faciunt , prudenti uiro comparat, qui edificat domum suam supra petram , ne tentationibus impellatur et corruat. Illos autem qui audiunt, et non faciunt, comparat stulto edificanti super arenam cuius impulsa domus ruinam efficit magnam .

 Deinde apparuit Dominus Moysi in rubo, mittens eum ad gentem illam, quam presciebat iniquam futuram; et erat in rubo flamma, id est in spinis; et rubus non cremabatur ab ea  . Morus uocata a Grecis, quam Latini rubum appellant, eo quod fructus uel uirgulta eius rubent. Est enim mora  siluestris fructus afferens, quibus in deserto pastorum fames ac penuria confouetur. Huius folia superiactata serpenti fertur eum interimere. Ramnus genus est rubi, quem uulgo senticem marsinam  appellant, asperum nimis et spinosum. Sentis dicta a situ, qui est terra inculta, in quo spine et sentices nascuntur.

 Rubus Iudaicorum peccatorum spinas significat.  Flamma in rubo uerbum est, quia illis lex data est. Rubus nec sub igne cremabatur, quia lege data  illorum peccata non sunt consumpta. Alii in rubo eodem flammante Ecclesiam intelligunt persecutionibus prauorum inflammari, et ea  loquente: illa Domino, non perire, sed in melius renouari. Quod uero Dominus Moysi in eodem rubo legitur apparuisse, ostendit, non alibi quam in Ecclesia credentibus apparere, in qua nullus digne consistere, uel Deum potest uidere, nisi qui cuncta terrena et mortalia deposuerit uitia, quod significabant illa Moysi deposita calceamenta. Aliter etiam hoc figuratur, quod Moyses excalceari iubetur. ueterum namque consuetudo erat, ut si sponsus sponsam repudiare uellet, discalcearetur  ille, et hoc signum repudii esset. Proinde Moyses excalceari iubetur, ne quasi sponsus ad Ecclesiam calceatus  accederet, que in rubo significabatur; quia Christo, qui uerus sponsus erat hoc seruabatur. De quo Ioannes loquitur: Cuius non sum dignus soluere corrigiam calceamenti eius . Utique sic dictum est Iosue et Moysi.

 Mittitur dehinc Moyses ad liberandum Isrel qui dicit Domino: Quod signum habeo, ut credant mihi, quia tu me misisti? Et Deus ad illum: Proiice, inquit, uirgam quam manutenes in terram. Et proiecit et uersa est in serpentem. Expauit Moyses et fugit. Et ait illi Dominus: Apprehende caudam eius, ne timeas. Et apprehendit et factus est iterum uirga . Quid hoc significat? Serpens enim persuasit homini mortem. Ergo mors a serpente.  uirga itaque in serpente, Christus in morte. Et tamen expauit Moyses et fugit. Quid est fugisse Moysen a serpente illo, nisi quod legitur factum in Euangelio? Mortuus est Christus, et discipuli fugerunt, et ab illa spe in qua fuerant, recesserunt. Sed quid dictum est? Apprehende, inquit, caudam eius. Quid est cauda, nisi posteriora? Hoc significat alibi: Posteriora mea uidebis, faciem autem meam uidere non poteris . Primo enim serpens est factus, sed, cauda apprehensa, facta est uirga; quia primo est occisus, postea uero peractis omnibus, ad id quod fuerat resurgendo est reuersus. Ibi itaque per uite reparationem morte consumpta nichil in eo serpentis apparuit, quia omnino morti ultra non subiacebit. Est etiam seculi finis in serpentis  cauda; quia sic mortalitas Ecclesie uoluitur per temporum lubrica. Alii ueniunt, et alii eunt per  mortem tanquam per serpentem. Mors semita est  , sed fine nouissimo uelut cauda seculi ad manum Dei redimus, qua apprehensa reparabimur, et nouissima inimica morte destructa, resurgente in dextera Dei uirga regni erimus  . Item aliud datur signum Moysi. Mitte, inquit Dominus, manum in sinum tuum , et misit. Produc etiam ait, et produxit, et inuenta est alba, id est immunda. In cute etenim albor lepra est non candor. Ipsa enim hereditas Dei, id est populus eius foras ab amissis effectus est immundus. Sic enim de ea loquitur Psalmographus: Ut quid auertis manum tuam et dexteram tuam de medio sinu tuo in finem? . Sed illi ait: Reuoca iterum eam in sinum tuum, et reuersa est ad colorem suum. Sic et plebs  Iudaica nunc a sinu Dei est aliena, et foris remansit immunda, sed reuocabit eam, et ad pristinum rediet colorem, cum agnouerit Dominum Saluatorem. Nunc enim ex parte cecitas contigit in Isrel, donec plenitudo gentium intraret, et sic omnis Isrel fieret .

 Deinde aque misse in terram, a Moyse uertuntur in sanguinem, id est populi in sanguinis Christi fidem. Aque enim, ut ait Apocalypsis, quas uidisti . . . gentes sunt et populi .  Post hec intrant Moyses et Aaron ad Pharaonem in uerbo Domini petentes uiam trium dierum populum Isrel in desertum proficisci, ut Deo sacrificaret ibi. Que est uia trium dierum, qua incedendum est  nobis, ut exeuntes de Aegypto ad locum peruenire possimus, in quo immolare debeamus? uia ista Christus est, qui dixit: Ego sum uia, ueritas et uita . Qua uia triduo nobis est incedendum. Qui enim ore suo Dominum Iesum confessus fuerit, et corde suo crediderit, quod illum Deus tertia die a mortuis suscitauerit, saluus erit. Hec est tridui uia per quam peruenitur locum, in quo immolatur, et Deo sacrificium laudis reddatur. uiam, inquiunt, pergemus trium dierum, et immolabimus Domino abominationes Aegyptiorum. Oues quippe Aegyptii edere dedignantur, sed quod Aegyptii abominantur, hoc Isrelite Deo offerunt; quia simplicitatem conscientie, quam sapientes huius seculi, hoc est ciues Aegypti, quasi fatuitatem deputant, hanc iusti  Deo in sacrificium immolant; et per id Deo placere procurant, quod mundi abiectum et contemptibile esse considerant. Unde Apostolus: Que stulta mundi sunt, elegit, Deus, ut confunderet fortia  . Ex quo autem Moyses ad Pharaonem cepit loqui, magis affligitur populus Dei. Ex quo in anima hominis sermo Dei prolatus fuerit, acrius callidus hostis insurgit, et maiora uitia, quibus uincatur, immittit. Prius uero quam ueniret sermo, qui uitia  argueret, in pace uitia regnabant; sed ubi sermo Dei facere ceperit uniuscuiusque discrimen, tunc conturbatio magna consurget  . Deinde Moyses uirgam contra Pharaonem proiecit, et serpens factus Aegyptiorum serpentes deuorauit; significans, quod uerbum caro fieret, quod serpentis dira uenena euacuaret. uirga enim est uerbum directum, regale, plenum imperii, et potestatis insigne. uirga serpens facta est, quoniam qui erat Filius Dei ex Deo Patre genitus, natus ex uirgine factus est hominis filius, qui quasi serpens in cruce exaltatus, medicinam humanis infudit uulneribus. Unde ait ipse Dominus: Sicut Moyses exaltauit serpentem in deserto; ita exaltari oportet Filium hominis , etc. uirga enim Moysis uersa in draconem, magorum  absorbuit uirgas; et Christus post glorie dignitatem factus est obediens usque ad mortem , et per ipsam mortem carnis aculeum consumpsit mortis, testante propheta his uerbis: O mors, ero mors tua; morsus tuus ero, inferne .

 Indurat Deus cor Pharaonis, scilicet quia diabolum sic indurauit post peccatum, ut penitentie compunctione nunquam emolliretur, sicut de eo in Iob scribitur: Cor eius sicut lapis indurabitur .

 Licet ille in Aegyptum decem plage fuerint corporaliter, tamen modo in nobis geruntur spiritualiter. Aegyptus namque forma est seculi, in qua aque uertuntur in sanguinem imperio Domini.  Aque Aegyptie erratica et lubrica philosophorum dogmata sunt: que merito in sanguinem uertuntur, quia in rerum causis carnaliter sentiunt. Sed ubi crux Christi mundo huic lumen ueritatis ostendit, huiusmodi eum correptionibus arguit, ut ex qualitate penarum, propria agnoscat, que deliquit.

In secunda uero plaga rane producuntur, quibus indicari figuraliter carmina petarum arbitramur, qui inani et inflata quadam modulatione, uelut ranarum cantibus et sonis mundo huic intulerunt fabulas deceptionis. Rana est enim loquacissima uanitas. Ad nichilum autem aliud ipsum animal est utile uel proficit, nisi quod sonum uocis improbis et importunis clamoribus reddit.  Rane a garrulitate uocate, et quod circa genitales perstrepunt  paludes, et sonos uocis emittunt: et ex his quedam aquatice dicuntur, quedam palustres, quedam rubete, ob id quia in uepribus uiuunt cunctis grandiores. Alie calamite uocantur, quoniam inter arundines fruticesque uersantur, omnium minime et uiridissime, mute et sine uoce. Sunt et gradule  rane parue in sicco uel agris morantes unde et nuncupate. uetant quidem canes latrare, quibus in offa rane uiue fuerint date

  Post hec ciniphes producuntur. Hoc animal pennis quidem suspenditur, dum per era uolitat; sed ita subtile est et minimum, ut oculi uisum nisi acute cernentis effugiat, corpus tamen cui insederit, acutissimo ualde stimulo terebrat, ita ut quem uolantem uidere quis non ualet, uulnerantem statim sentiat. Hoc uero animalis genus subtilitati hereticorum comparatur, qui subtilibus uerborum stimulis animam terebrant, tantaque calliditate circumueniunt, ut deceptus quisque nec uideat, nec unde decipiatur intelligat. Quod uero in tertio signo magi cessarunt, dicentes: Digitus Dei est hic , typum hereticorum habuerunt atque animositates. Declarat hoc Apostolus, dicens: Sicut Iamnes et Mambres restiterunt Moysi; sic et isti resistunt  ueritati. Homines mente corrupti, circa fidem reprobi, sed ultra non proficient: dementia eorum omnibus manifesta erit, sicut et illorum fuit . Inquietissimi fuerunt mentis corruptione, sed in tertio signo defecerunt, fatentes sibi Spiritum sanctum auersum esse, qui erat in Moyse. Tertio enim loco Spiritus sanctus ponitur, qui digitus Dei dicitur. Unde et illi in tertio signo deficientes, dixerunt: Digitus Dei est hic. Sicut enim conciliatus et placatus Spiritus sanctus requiem prestat mitibus corde et humilibus, ita contrarius et auersus inquietudinem exagitat superbis et immitibus, quia inquietudinem musce ille breuissime significauerunt, sub quarum exagitatione magi Pharaonis deficientes dixerunt: Digitus Dei est hic.

 Quarto loco Aegyptus muscis percutitur. Musca enim nimis insolens et inquietum animal est. In qua quid aliud quam insolentes desideriorum cure carnalium designantur? Aegyptus ergo muscis percutitur, quia eorum corda, qui hoc seculum diligunt, desideriorum suorum inquietudinibus feriuntur. Porro septuaginta Interpretes, cynomiam  , id est caninam muscam posuerunt, per quam canini mores significantur, in quibus humane mentis uoluptas et libido carnis arguitur.  Cynomyia Grece, musca canina dicitur Latine.  Nam cynos Grece canis uocatur. Potest quidem hoc loco significari per muscam caninam forensem hominum eloquentiam, quia ueluti canes alterutrum se lacerant.

 Iam uero quinto in loco Aegyptus nece animalium uel pecudum uerberatur. uecordia in hoc arguitur et stultitia mortalium, qui tanquam irrationabilia pecora cultum Dei et uocabulum imposuerunt figuris, non solum hominum, sed et pecudum, ligno et lapidi impressis; Ammonem, id est Iouem in ariete uenerantes et Danubem in canem; colentes etiam Appionem. Cetera quoque Aegyptus deorum miratur portenta, et quibus cultum credebant  esse diuinum, in his uiderunt miseranda supplicia.

Post hec ulcera cum feruoribus uesice sexto producuntur in uerbere. In ulceribus arguitur dolosa huius seculi malitia; in uesicis, tumens et inflata superbia; in feruoribus, ire ac furoris insania. Hucusque enim talia per errorem suorum figuram  mundi perpessi sunt supplicia.

Post hec autem, uerbera ueniunt de supernis, uoces et tonitrua scilicet, grando et ignis discurrens. In tonitruis enim diuine increpationis intelliguntur correctiones, quia non cum silentio uerberat, sed dat uoces, et mittit doctrinam celitus, per quam possit culpam suam castigatus cognoscere mundus. Dat et grandinem per quam uastentur adhuc tenera uitiorum nascentia. Dat etiam ignem,  sciens esse spinas et tribulos quas ignis ille depasci debeat, de quo dicit Dominus: Ignem ueni mittere in terram, et uolo ut ardeat . Per hunc enim incentiua uoluptatis et libidinis consumuntur, et radicitus euelluntur.

Quod autem locustarum octauo in loco fit mentio, putatur a quibusdam, per hoc genus plage dissidentis humani generis inconstantiam confutari. Alio quoque sensu, locuste pro mobilitate leuitatis sunt accipiende, tanquam uage et salientes anime in seculi uoluptate.  Locusta uocata, eo quod pedibus sit longis uelut hasta. Unde et eam Greci tam maritimam quam terrestrem, astaco appellant.

Nona plaga tenebre facte sunt, siue ut mentis eorum arguatur cecitas; siue ut intelligant, diuine  dispensationis et prouidentie rationes esse obscurissimas. Posuit enim Deus latibulum suum tenebras , quas illi audacter et temere perscrutari cupientes, et alia aliis inserentes deuoluti sunt in crassas et palpabiles ignorantie tenebras. Ad ultimum delentur primogenita Aegyptiorum, siue principatus et potestates et mundi raptores tenebrarum  que in hoc mundo fuerunt, religionum, quas Christi ueritas cum suis exstinxit et deleuit actoribus per crucis sue uenerabile mysterium. Porro in diis eorum, ut Hebrei autumant, illud quod sequitur, fecit iudicium; quia nocte, qua egressus est populus, omnia in Aegypto templa destructa sunt, siue motu terre, siue tactu fulminum.  Spiritualiter autem dicimus, quod nobis Aegyptum egredientibus errorum uana corruunt idola, et omnis peruersorum dogmatum quatitur cultura.  Interea fit pascha in occisione agni. Occiditur Christus, de quo in Euangelio dicitur: Ecce Agnus Dei, ecce qui tollit peccata mundi .

Offertorium tali ex causa sumpsit uocabulum. Fertum enim dicitur oblatio, que altari offertur, et a pontificibus siue sacerdotibus sacrificatur, a quo et offertorium nominatur, quasi propter fertum.  Oblatio ideo uocatur, quia offertur. Dona quippe diuina dicuntur munera hominum. Nam munera dicuntur obsequia, que pauperes diuitibus loco munerum soluunt. Itaque munus homini datus, donum Deo. Unde etiam in templis donaria dicimus. Munera uocantur, quia manibus uel accipiuntur uel dantur. Duo sunt autem que offeruntur, donum uidelicet et sacrificium. Donum dicitur, quidquid auro argentoque, aut qualibet alia specie efficitur. Sacrificium autem est uictima, et quecunque in ara cremantur uel ponuntur. Omne autem, quod Deo datur aut dedicatur, dicendo datur, unde et appellatur. Unde et errant, qui consecrationem dedicationem significari putant. Immolatio ab antiquis dicta, eo quod in mole altaris posita  uictima cederetur. Unde et mactatio post immolationem est. Nunc autem immolatio panis et calicis  conuenit; libatio autem tantummodo calicis oblatio est. Hinc est illud: Et libauit sacerdos de sanguine uue . Sic secularium quidam petarum  .

Nunc, inquit, pateras libare  Ioui
Libare ergo proprie effundere est, sumptumque nomen ex Libero quodam, qui in Grecia usum reperit uitis. De reprobatione quippe ueteris sacrificii sic ait Dominus per Isaiam: Quo mihi uictimarum uestrarum, dicit Dominus? plenus sum holocaustis arietum et adipe pinguium; et sanguinem uitulorum,  et agnorum, et hircorum nolui . Dominus preterito utens, nolui, osten it se nunquam sacrificia Iudeorum amasse, sed propter significatum ad tempus sustinuisse, et uero sacrificio impleto pro nichilo reputasse. Hostie apud ueteres dicebantur sacrificia. que fiebant antequam ad hostem pergerent. uictima uero sacrificia, que post uictoriam deuictis hostibus immolabant. Et erant uictime maiora sacrificia quam hostie. Alii uictimam dictam putauerunt, quia ictu percussa cadebat, uel quia uincta ad aras ducebatur. Holocaustum illud est, ubi totum igne consumitur, quod offertur. Antiqui enim cum maxima sacrificia administrarent, solebant totas hostias in sacrorum consumere flamma, et ipsa erant holocautomata. Holo  enim  Grece totum dicitur; Kausis incensio. Et holocaustum totum incensum. Ideo, fratres karissimi, huic loco ista inseruimus, ut sine difficultate differentias sacrificiorum, hostiarum, uictimarum, holocautomatum, immolationum, munerum et donariorum possitis agnoscere.

Ut ergo superius diximus, fit Pascha in occisione agni. Occiditur Christus, de quo in Euangelio dicitur: Ecce Agnus Dei, ecce qui tollit peccata mundi . uespere immolatur agnus, in uespera mundi immolatus est Christus. Qui pascha faciunt,  ossa frangere prohibentur; in cruce ossa Domini non franguntur, sicut euangelista testatur: Os, inquit, non comminuetis ex eo . Illiniuntur Isrelitarum postes agni sanguine, ne uastator angelus perniciem audeat inferre; signantur in frontibus fideles populi ad tutelam salutis signo passionis Dominice, ut hi soli ab interitu liberentur, qui Dominice passionis cruore corde signati sunt et fronte; qui etiam opere loquuntur: Signatum est super nos lumen uultus tui, Domine . Unde et ipsa solemnitas pasche appellatur transitus, eo quod de peioribus ad meliora pergentes, tenebrosam Aegyptum derelinquamus. Quod autem ait de agni illius esu: Omnis alienigena non comedet ex eo; in una domo comedetur, nec de carnibus eius foras efferetur  ; hoc de Christi corporis sacramento, cuius agnus ille figuram obtinuit, proprie scriptum teneatur. Quo corpore et sanguine in una domo, id est in una Ecclesia uesci precipitur; nec efferri foras in plebibus scilicet hereticorum, que ab eadem Ecclesie catholice unitate foris uagantur. Dehinc populo Deus per Moysen precipit, ut ab Aegyptiis commoda peterent, que auferrent  . Sicque Moyses et populus proficiscens auro et argento Aegyptios spoliauit iussu Domini nichil iniuste precipientis. Quid uero hoc prefigurauerit, nisi quod in auro, et argento, ac ueste quedam Aegyptiorum significate sunt doctrine, que inutili studio discuntur ex ipsa gentium consuetudine? Sed siue hoc significet,  siue illud, quod ex ipsis gentibus anime pretiose tanquam uasa aurea et argentea cum suis corporibus  simul de hoc seculo tanquam de Aegypto liberentur, et per Moysen, id est Christum, ad terram promissionis, ad celestem uidelicet patriam perducantur.

 Quod autem ait, sine fermento sic profectos esse filios Isrel ex Aegypto; hoc a nobis, si fieri potest, elaborandum est omnibus modis, ut exeuntes a seculi huius illecebris non ambulemus in fermento malitie et nequitie ueteri, sed in azymis sinceritatis et ueritatis ; quod est conuersatio noui hominis, relicto primo homine cum suis uitiis. Et illi quidem septem diebus azymas comedebant; nos uero si pure et simpliciter conuersamur in septem  diebus, quibus esse mundus peragitur, qui semper in suo ordine reuoluuntur, et quotidie nobis agnus occiditur, et assidue pascha sine fermento malitie et nequitie celebratur, si innouati nichil ex ueteris corruptionis malitia delectamur. Nam quid aliud est fermentum, nisi corruptio nature que a naturali recedens dulcedine adulterino corrupta est amore? In hac nobis precipitur mansione, ut semper egressionis ex Aegypto memores simus; et ut pascha, id est transitum nostrum de peioribus ad meliora celebremus, ac nostri uteri primogenita, id  est operum nostrorum cunctarumque uirtutum principia Domino consecremus.

 Iam tunc uidetur Dominus nocte in columna ignis, et per diem precedens populum in columna nubis dux factus eorum itineris. Nubes ista precedens Christus est, idem etiam columna; qui erectus est, et firmus, et nostre infirmitati fulgens, per diem non lucens, et per noctem lucens, ut qui non uideant, et qui uident ceci fiant. Potest etiam accipi sacramentum Christi non incongrue, quod tanquam in die manifestum est in carne uelut in nube. In iudicio uero tanquam in terrore nocturno, quia tunc erit magna tribulatio seculi tanquam ignis, et lucebit iustis, et ardebit iniustis.

Sequentibus inde Aegyptiis percutit uirga Moyses  aquas, uidentibus ceteris, et diuise sunt huc atque illuc, et transierunt filii Isrel per medium Rubri maris. Quid hoc significat, nisi baptismum sanguine Christi consecratum? Hostes sequentes cum rege, qui a tergo moriuntur, peccata sunt preterita, que delentur, et diabolus ac satellites eius, qui in spirituali baptismo suffocantur. Premunt quidem Aegyptii urgentes; instant peccata usque ad baptismi aquam sequentes. Populus Dei canit canticum post transitum Rubri maris, submerso Pharaone et Aegyptiis. Spiritualiter fideles postquam exstinctis peccatis de lauacro conscendunt, hymnum in uoce gratulationis emittunt, dicentes: Cantemus Domino gloriose enim honorificatus est; equum et ascensorem  proiecit in mare . Quod tamen melius et dignius ille dicit, qui tympanum in manu sua, sicut Maria habuerit, id est qui carnem suam cum uitiis et concupiscentiis crucifixerit, et membra sua, que sunt super terram, mortificauerit. Iam dehinc ducitur populus per desertum post maris transitum, baptizati scilicet homines promissa patria perfruentes  , per mundum; et quod non uident, sperando per patientiam, tanquam in deserto indubitanter exspectando. Sunt et illic laboriose tentationes et periculose, ne in Aegyptum reuertantur corde, ne ipsos tandem Christus deserat in solitudine. Post hec uenit populus ad locum, qui uocatur Helim, ubi erant duodecim fontes aquarum, quasi duodecim figure apostolorum; et septuaginta palme  in typo septuaginta discipulorum, quorum predicatio  ad palmam uictorie Christi multitudo cucurrit gentium.

  Interea in deserto populus propter famem conuersus respexit procul in nube Dei gloriam, aspexitque uespere coturnicem, et mane alterius diei man. Coturnices a sono uocis dictas, quas Greci uocant ortigas, eo quod uise fuerint primum in Ortigia insula, que et adueniendi habent tempora; quia, estate depulsa, transmeant maria. Ortigomestra dicitur, que gregem ducit, eamque terre propinquantem accipiter uidens rapit; ac propterea cura est uniuersis, ducem sollicitare externi generis, per quam caueant prima discrimina. Cibos gratissimos habent semina uenenorum, quam ob causam eis ueteres uesci interdixerunt. Hoc enim animal solum, sicut et homo, caducum patitur morbum.

Quid enim per uolucrum escas, nisi predicationes  diuinitus misse intelliguntur, que per uerba sonantia quasi uera uolatilia pennata transcurrunt, quibus per fidem hi pascuntur, qui ad patriam celestis regni peruenire contendunt? (Potest [ Manna utique quod est Christus, qui tanquam panis uiuus descendit de celo, qui et per nubem Euangelii orbi pluitur uniuerso; non iam murmuranti et tentati synagoge, sed credenti et in illo spem ponenti Ecclesie. Hoc est autem man indeficiens, hic est panis celi, et uerus cibus angelorum, quod Dei uerbum et corruptibiles incorruptibiliter pascit, quod ut manducaret homo, uerbum  caro factum est, et habitauit in nobis , quo etiam qui uescuntur, spiritualiter uiuunt. Nam illi ueterem figuram carnaliter aspicientes mortui sunt. Non incongrue per man celestia significantur eloquia, unde et interpretatio nominis sic sonat: Manhu?   quod interpretatur: quid est hoc? Cum enim audimus legem Dei in Ecclesia recitari, interrogamus doctores dicentes: Quid est hoc? Hoc autem manna sicut semen coriandri erat minutissimi et suauis ad edendum. Quid uerbo Dei minutius, quidue subtilius, aut quid dulcius et suauius eloquiis Dei, que sunt super mel et fauum  audientibus ea uel legentibus? Sed quid est quod sexta die colligi iubetur duplum, quod etiam sufficiat in Sabbatum? Dies sextus iste  est sexta etas mundi, in qua nunc uiuimus. In hac ergo etate duplum colligit, qui propter spem eterne uite uerbum Dei et audit et facit. In hac duplum  recondit, qui et bene uiuit et aliis misericordiam impendit. Quod reponebatur post Sabbatum, corrumpebatur. Bona enim opera propter eternam requiem facta, in futuro seculo permanent incorrupta. Qui uero infideles erant et preter causam Sabbati de mane illud seruabant, ebulliebat uermibus, et computrescebat. Sic et qui propter presentem uitam et amorem seculi thesaurizant, hi uermibus ebulliunt, qui semper durant. Isti sunt uermes, quos generat auaritia et diuitiarum cupiditas ceca, his qui habent pecunias, et uidentes fratres suos necesse non habere, claudunt ab eis uiscera sua . Sed et is qui post susceptum uerbum Dei peccat, efficitur ei ipsum uerbum Dei uermis, qui eius semper conscientiam fodiat, et arcana pectoris  rodat. Quanquam et uermis Christus, ipso loquente: Ego sum uermis et non homo . Sicut ipse est aliis in ruina, aliis in resurrectione, ita et ipse in manna fidelibus quidem dulcedo est mellis, infidelibus uero efficitur uermis.

Deinde Moyses offendit Dominum propter aquam contradictionis, et prohibetur transire Iordanem ad terram promissionis. Perturbatusque murmure populi, dubitanter uirga petram percussit, sed illico aque fluxerunt, et torrentium ualles inundauerunt . In sacris Scripturis Moyses pro aliis miraculis aliam atque aliam personam gerit; sed in hoc loco Iudeorum populi sub lege positi figuram tenuit, qui Christum ligno configens, de eius uirtute  atque diuinitate dubitauit. Sicut ergo percussa petra manauit aqua sitientibus, sic plaga Dominice passionis effecta est uita credentibus.

 Post hec itaque populus quadragesima septima die egressionis ex Aegypto, ad montem Sina accessit, ibique Moyses ad Dominum ascendit, et Dominus ad eum descendit. Mons quippe altitudinis contemplationis figura est, in qua ascendimus, ut ad ea, que ultra infirmitatem nostram sunt, intuenda subleuemur. Sed in hac Dominus descendit; quia sanctis multum proficientibus, parum de se aliquid eorum sensibus aperit.

Iam deinde quinquagesima die post peractum pascha, data est lex Moysi. Ita et quinquagesima die post passionem Domini qua pascha illud prefigurabatur,  descendit Spiritus sanctus Paracletus a Christo promissus super apostolos eos  , et qui cum eis erant in ciuitate centum uiginti Mosaice etatis numero constitutis  , et diuisis credentium linguis, totus euangelica predicatione repletus est mundus. Dicitur illic Dei digito lex scripta, qui eiicit demonia. Aspicit illuc cunctus populus uoces et lampades, montemque fumantem, tonitrua et fulgura, clangoremque buccine perstrepentem. In uocibus namque et tonitruis Spiritus sanctus intelligitur. In lampadibus uero claritas miraculorum designatur. In sono buccine fortis predicatio intelligitur  sanctorum: que omnia in aduentu sancti Spiritus completa fuerunt, quando omnes discipuli Christi uarietate linguarum, preceptis et signis intonuerunt. Interpretatur autem Sinai rubus, quod significat Ecclesiam, in qua et Moysi loquitur Dominus. Quod autem legem daturus Dominus, in igne fumoque descendit, hoc significat, quia et fideles claritate sue ostensionis illuminat, et infidelium oculos per fumum erroris obscurat. Quod uero uidetur in caligine, hoc significat quia impii, qui terrena sapiunt, caligine malitie non cognouerunt eo descendente, id est in humilitate nascente. Ideo igitur in caligine uisus legem dedit, quia qui ueritatem sue legis non sequuntur, his infidelibus quasi per caliginem dixit: Ut uidentes non uideant, et audientes  non intelligant .

 Dat deinde Deus legem Moysi innocentie et cognitionis sue, eamque in decem uerbis constituit, et saxeis tabulis digito suo scripsit. Et hec quidem precepta ita sunt distributa, ut tria pertineant ad diuine Trinitatis dilectionem; septem uero ad amorem fraternum, quibus societas non leditur humana. Primum Decalogi mandatum ad Deum Patrem pertinet, dum dicit: Dominus Deus tuus, Deus unus est . Utique ut hoc audiens, unum Deum Patrem colas, et in multos fictos deos fornicationem tuam non effundas. Secundum preceptum ad Filium pertinet, dum dicit: Non assumes nomen Dei tui in uanum , id est non estimes creaturam  esse Filium Dei Christum, quoniam omnis creatura uanitati est subiecta; sed credas eum equalem esse Patri, Deum de Deo, uerbum uerum apud Deum, per quem facta sunt omnia. Tertium mandatum est de Sabbato, et pertinet ad Spiritum sanctum, cuius dono requies nobis sempiterna promittitur in celo. Nam quia dicitur Spiritus, propterea et septimum diem sanctificauit Dominus. In aliis enim diebus operum non est nominata sanctificatio nisi in Sabbato, ubi dicit: Requieuit Deus ab omni opere suo . Proinde igitur hoc mandatum pertinet ad Spiritum sanctum, tam propter sanctificationis nomen, quam etiam propter eternam requiem ad Spiritus sancti donum pertinentem. Dicitur enim ibi: Memento ut diem Sabbati sanctifices. Sex diebus operaberis,  et omnia opera tua facies. Septimus dies Sabbati Domini Dei tui est, non facies in eo omne opus, sed requiesces .  In sex diebus operum continetur operatio sex millium annorum. In septimo uero, requies beati illius regni, tempusque ostenditur, quod carnaliter Iudei celebrantes peccant: et hoc nos non de fide mendacii fallentis optamus, dum per prophetam dicat Dominus: Neomenias et Sabbata uestra odiuit anima mea . Quomodo ergo sanctificata erunt Sabbata que Dei odit anima? Illud ergo Sabbatum est sanctificatum, ubi post bona huius uite opera requies  nobis promittitur eterna. Ideoque quidquid agimus, si propter futuri seculi requiem facimus, ueraciter Sabbatum obseruamus.

Post hec tria precepta succedit septenarius numerus mandatorum ad dilectionem pertinens proximorum. Primus est in altera tabula, et incipit ab honore parentum. Quod tamen in ordine est quartum. Honora patrem tuum et matrem tuam . Quod est ergo mandatum primum, nisi quartum? Sicut enim predictum est, in septenario numero, qui pertinet ad dilectionem proximi, primus est in altera tabula. Nam ideo due tabule legis date sunt. Iubentur ergo in hoc precepto filii parentes honorare, nec contumeliosos existere, sed officio pietatis debitam reuerentiam prestare. Nam  qui parentibus honorem deferre non nouit, cui parcere uel prestare poterit? Aut quomodo diligere alios poterit, qui suos odit? Quintum mandatum est: Non mechatus fueris, id est ne quisque preter matrimonii fedus ad explendam libidinem aliis misceatur feminis. Nam specialiter adulterium facit, qui preter suam ad alteram accedit. Sextum: Non occides. Non solum perpetrans homicidium, sed etiam qui uiderit esurientem uel nudum, nisi indumentum cibumque porrigendo ei subuenerit, idem homicida tenetur. Septimum: Non furtum facias, quod est uitium rapacitatis. Octauum: Non falsum testimonium dicas, quod est crimen mendacii et falsitatis. Nonum: Non concupisces uxorem proximi tui.  Decimum: Non concupisces agrum uel cetera proximi tui. In quorum precepto ambitionem seculi damnat, et rerum concupiscentiam refrenat. Itaque eorum primum prohibet superstitionem; secundum, errorem; tertium interficit seculi amorem; quartum, impietatem; quintum, allidit fornicationem; sextum, crudelitatem; septimum, rapacitatem; octauum, perimit falsitatem; nonum, adulterii cogitationem; decimum, mundi cupiditatem.

Et notandum quia, sicut decem plagis percutiuntur Aegyptii, sic decem preceptis conscribuntur tabule quibus reguntur populi Dei  . Cur autem in duabus tabulis scripta est lex, nisi aut propter testamenta duo significanda, aut propter illa duo precepta, dilectionis Dei uidelicet et proximi, in quibus lex tota pendet et prophete?   Hec enim in singulis tabulis explicanda sunt. In una enim continentur tria Dei precepta pertinentia ad caritatem; in alia uero septem pertinentia ad proximi societatem.

 Sed cur lapidee eedem tabule fuerunt, nisi  ad significandum cor lapideum Iudeorum? Per lapidis enim insensibilitatem dure eorum mentis intelligimus stoliditatem. Unde propheta: Auferam cor lapideum, et dabo uobis cor carneum . Unde et Apostolus: Non in tabulis, inquit, lapideis sed in tabulis cordis   . Neque enim he tabule carnales uolunt, ut carnaliter sapiamus; sed in comparatione lapidis, qui sine sensu est, caro sentit. Idcirco per lapidis duritiam significatum est cor intelligens.

Descendens itaque Moyses de monte cum tabulis, cum audisset populum consecratum in idolis, indignos eos iudicans accipere legem, proiecit tabulas e manibus suis. Quibus fractis, uitulum quem fecerant, incendit, minutatimque concidit, et in aquas  aspergens poculum populo dedit. Ut quidam uolunt, Hebrei caput uituli et non corpus adorauerunt; quia corpus diaboli omnes homines gentiles, caput uero uituli diabolus est  . Moyses illud combussit, Christus scilicet idololatriam incendit. Ideo Moyses uitulum comminuit et combussit, ut qui illum quasi Deum adorabant, quasi stercora uidissent, et sic nullus eum adorare dignaretur. Hac de causa filii Isrel illum coluerunt, quia uarii coloris fuit, quasi forma eius fabricata, aut picta fuisset. Filii autem Isrel pastores semper fuerunt, et pecora amauerunt, et plus uarii quam unius coloris. Ideo etiam formam illius uituli uarii et picti coloris faciebant, et ponebant coram suis pecoribus in exitu quando concipiebant, ut Aegyptiis uidelicet  placerent in quorum terra habitabant; quia illorum Deum in presentiam habebant, et ut uaria concepissent sua pecora, quia illum colorem Iacob primitus elegit in suam partem de ouibus Laban.

Post hec dixit Moyses: Si quis Domini est iungatur mihi. Statimque filii Leui adheserunt ei. Quibus ait: Ite et redite de porta usque ad portam per medium castrorum, et interficiat unusquisque fratrem, proximum et amicum suum   . De porta usque ad portam ire est a uitio usque ad uitium, per quod ad mentem mors ingreditur, et cum gladio discretionis discurrere. Sed et ipse numerus  trium millium interfectorum triplicem formam indicat peccatorum. Omne enim peccatum  aut cogitatione, aut uerbo aut facto committitur.

Ascendit itaque Moyses denuo in montem, iterumque dat ei Deus legem in aliis tabulis instar priorum precisis. Alie tabule priores imaginem demonstrabant prisce legis, non post longum interuallum  populi peccatum cessantis. Alie uero iterum scisse ad instar priorum, noui testamenti figuram habuerunt. Iste non franguntur, ut noui testamenti eloquia permansura ostenderent. Quid autem sibi uelit, quod Moyses quadraginta diebus ieiunauit? Cuius ieiunium quedam figura est in consideratione huius numeri. Quadragenario enim numero dierum Moyses et Elias et ipse Dominus ieiunauerunt. Precipitur enim nobis ex lege et prophetis  , ut ab omnibus mundi illecebris auiditatem nostram tanquam ieiunio temperantie refrenantes, quandiu perfectio Decalogi legis per quatuor eiusdem mundi partes, id est in toto orbe predicatur; ut decem quater  ducta quadragenarium numerum signent.

Notandum preterea, karissimi, quia dierum sancte Quadragesime numerus non solum a sanctis Patribus est institutus, sed etiam a Domino Iesu Christo est consecratus. Quod Moyses in monte Sinai quadraginta diebus et totidem noctibus ieiunauit, non hoc propria uirtute, sed diuina dispensante gratia fecit. Elias etiam in fortitudine uel refectione unius subcinericii panis, quadraginta diebus et quadraginta noctibus ambulare non posset, nisi hoc illi Dei clementia prestitisset . Hunc etiam numerum Dei Filius per seipsum ieiunando consecrauit, et in remissionem peccatorum omni Ecclesie sue id fieri mandauit. Non sunt ergo hec sacra ieiunia a fidelibus  uilipendenda, nec otiose uel negligenter pretereunda; quia non humana uoluntate aut sapientia, sed diuina dispensatione sunt instituta. Non igitur homo in remissionem peccatorum suorum negligat facere, quod Dei et hominis Filius, qui peccatum non fecit, et in cuius ore non est inuentus dolus , ut nobis exemplum daret abstinentie, cognoscitur fecisse.

Sed inter hec sciendum est quia ieiunium corpus debilitat, spiritum roborat, uirtutes in anima multiplicat, uitia exstirpat, nature ardorem temperat, carnis uoluptatem domat, orationes ad celum subleuat. Bonum est ergo fatigare ieiuniis corpus, si caritas tenetur in moribus. Bonum est uitia ieiunando  reprimere, si caritas integra conseruatur in mente. Quamuis a corporalibus quisque cibis ieiunet, tamen si in pectore odium proximi retinet, uel sese a ceteris uitiis non abstinet, peccatorum ueniam assequi non ualet.

Huiusmodi a cibis carnalibus abstinentes et dilectionis uinculum facile rumpentes, uitiis minime resistentes, Ieremias propheta deplorat, dicens: Qui uescebantur uoluptuose, interierunt in uiis; et qui nutriebantur in croceis, in herbis uidelicet aromaticis, amplexati sunt stercora .

 Crocum dictum  ab oppido Cilicie quod uocatur Corinthium, quanquam  et alibi nascatur, sed non tantum uel tale quale in Cilicia, unde et a potiori parte nomen accepit. Nam multe res nomina assumpserunt a locis ubi plus prouenerint, et melius aliquid. Dicatur ergo: Qui uescebantur uoluptuose, etc. Reuera qui caritatem et ceteras uirtutes, in quibus quasi in croceis nutriebantur, deserunt; stercora delictorum amplexantur. Unde dicitur: Computruerunt iumenta in stercore suo . Quasi iumenta in stercore computrescunt, qui in fetore luxurie sue, uel desideria cordis sub specie uirtutum uel habitu sanctitatis flagitiis deseruiunt. Quia uero sunt plerique, qui ieiunia et cetera bona indiscrete faciunt, et uitia non respuunt, ac digne penitere uel flere nolunt; eos propheta sub Ecclesie persona plangit; quia seipsos plangere  nesciunt, et amore peccandi, stercora, id est uitia amplexari non desinunt.

Qui uescebantur, inquit, uoluptuose, etc., uirtutibus anime, ieiuniis, uigiliis, orationibus et Scripturarum deliciis, id est eloquiis, et ceteris uirtutibus uoluptuose uesci, et in croceis nutriri uidentur; cum dilectione Dei et proximi affectuose satiantur, et illuminantur. Color enim croceus claritatem dilectionis designat. Croceus ignis habet speciem, et demonstrat sancti Spiritus ardorem. Cum ergo caritas amittitur, relique uirtutes stercora amplexantur, et pro nichilo reputantur; quia de bono Dei et proximi odore dilectionis transeunt ad fetorem odii et prauitatis. Unde Paulus: Si caritatem non  habeo, factus sum uelut es sonans aut cymbalum tinniens .

Sunt plerique, qui in occulto delicias appetunt, et in publico abstinentes apparere uolunt. Intus inordinatas mundi concupiscentias celant, foris uero contemptores mundi se esse demonstrant. Exterius sanctitatem ostentant, interius uitia occultant. Quorum nequitiam Ieremias propheta in spiritu preuidens in persona eiusdem Ecclesie plangebat, dicens: Maior effecta est iniquitas populi mei peccato Sodomorum, que subuersa est in momento, et non ceperunt in ea manus . Scelera, ut prediximur, populi sui Ecclesia plangit, qui in hypocrisim labitur; cuius maior est iniquitas peccato Sodomorum, qui mala deaurando tegit, bona etiam fraudulenter  facit. Sicut populus in se erigitur, ita mores, et actus hypocritarum contra sese confligunt, et bona que simulatiue agunt, peiora sunt uitiis Sodomorum; quia immundus spiritus cum exierit ab homine, si reuersus fuerit cum spiritibus nequioribus, fiunt nouissima hominis illius peiora prioribus . Spiritus ab homine egreditur, quando in Christo renascitur. Regreditur, quando inuenit animam a bono opere uacuam, et per hypocrisim a sordibus mundatam, ac simulationibus ornatam. Tunc multorum spirituum immundorum anima repletur, et maior eius iniquitas peccato Sodomorum efficitur. Iniquitas, inquit, populi mei, uitiorum scilicet et  operum, et non mittit manus ad fructum boni operis, exterius ornata falsis bonis, intus repleta uitiis. Reuera maior est hodie iniquitas Christianorum quam Sodomorum; quia per hoc quod Domini sui uoluntatem agnoscunt, et ea opere implere contemnunt; grauius delinquunt, quam illi qui Dei notitiam non habuerunt. Si ad plenum Dei uoluntatem, sicut et nos cognoscimus, cognouissent; aut tantum scelus non commisissent, aut certe secundum Domini sententiam de peccatis suis in cinere et cilicio dudum penitentiam egissent. Unde dicitur: Seruus sciens uoluntatem Domini sui et non faciens, plagis uapulabit multis . uidemus enim quod fides et iustitia terram reliquerint; humanitas et benignitas nulla sit; discordia et concupiscentia  orbem incenderint; ire et inuidie flamma uorax; rapinis et fraudibus Ecclesia uastatur; pauperes exossantur, iam fere terrarum orbis incultus iacet in uepribus densis. Legum iura pro fabulis habentur; diuina et humana, fas nefasque confunduntur. Quotidie innumera mala cumulantur. Maior est ergo iniquitas nostra, quam eorum qui uiam ueritatis non agnouerunt, et ideo minora supplicia meruerunt, qui in momento subuersi sunt.

Momentum est, ut ait beatus Isidorus  , minimum atque angustissimum tempus a motu siderum dictum. Est enim extremitas hore in breuibus interuallis, cum aliquid sibi cedit atque succedit. Hora Grecum nomen est, et tamen Latinum sonat. Hora  enim finis est temporis, sicut et ore sunt fines maris, fluuiorum et uestimentorum. Momentum est ergo omne quod uiuimus; et quotidie peccando quasi in momento ad penam subuertimur, qui deteriora meremur, et iram nobis in die iudicii thesaurizamus.

Sunt plerique, qui a corporalibus se abstinent cibis, non tamen pro Deo, sed ut ab hominibus laudes percipiant. A uitiis simul et a cibis coram hominibus abstinere uidentur in publico, sed delicias appetunt, et indigna ac Deo odibilia operantur in occulto. Hos iterum propheta plangit, cum ait: Candidiores Nazarei eius niue, nitidiores lacte, rubicundiores ebore antiquo, sapphiro fuerunt pulchriores . Habet Ecclesia Nazareos suos  niue candidiores et lacte nitidiores, per quos abstinentium uita signatur. Nix enim est de supernis, lac de carne, quasi de imis. Per niuem ergo candor uite celestis, per lac temporalium dispensatio rerum demonstratur. Habet ergo Ecclesia Nazareos, qui per contemplationem uitam celestem ducunt, et per actualis uite dispensationem lacte candidius ad laudem Creatoris nitent; ita ut plerumque eos, qui celestem uitam tenuerant, uel terrena bene dispensauerant, uirtutum operibus transcendant. Quia uero per feruorem spiritus, antiquorum et fortium Patrum uitam superare uidentur, recte adiungitur: Rubicundiores ebore antiquo. Dum enim ruboris  pulchritudo laudatur, flamma sancti desiderii exprimitur. Ebur autem elephantis os esse non ignoratur.

Ut ait beatus Isidorus  : Elephantem Greci a magnitudine corporis uocatum putant, quod formam montis preferat. Grece enim mons dicitur. Apud Indos autem a uoce barro uocatur. Unde et uox eius barritus, et dentes ebur, rostrum promuscida dicitur; quoniam illo pabulum ori admouet, et est angui similis uallo munitus eburneo. Hos boues lucas dictos ab antiquis Romanis. Boues, quia nullum animal grandius uidebant; lucas, quia in Lucania illos primus in prelio Pyrrhus obiecit Romanis. Nam hoc genus animantis in rebus bellicis aptum est. In eis enim Perse et Indi ligneas turres collocant, his tanquam  de muro iaculis dimicant. Intellectu autem et memoria multa uigent; gradatim incedunt; motu quo ualent, salutant; mare fugiunt, auersi cocunt. Quando autem parturiunt, in aquis uel in insulis dimittunt fetus propter dracones; quia inimici sunt, et ab eis impliciti necantur. Biennio autem portant fetus, nec amplius quam semel gignunt; nec plures, sed tantum unum. uiuunt autem annos trecentos. Apud solam Africam et Indiam elephantes prius nascebantur, nunc uero sola India eos gignit.

Sufficiant hec parua de elephantis natura breuiter dicta; quia necesse est ut iterum ad ea redeamus, que superius omisimus. Rubor ergo, ut prediximus, antiqui eboris flammam designat desiderii  spiritualis. Sapphirus etherei coloris est. Breuiter ergo hic tota Nazareorum uita expressa est; quia per actionem ad superna tendentes, et per contemplationem precellentes Patres superare uidentur. Sed quia plerumque inopem copia facit, et felicior est homo quam expedit; mens sepe de se presumens, et uano fauori acquiescens fuscatur, et que albescere uidebatur, denigrata sordescit. Unde sequitur: Denigrata est super carbones facies eorum, et non sunt cogniti in plateis . Nigri post candorem fiunt, qui amissa Dei iustitia suam laudem querunt, quia non de Deo sed de se presumunt: unde in peccata etiam nescientes ruunt, et post ignem mentis ad frigus corporis, post candorem uite ad nigredinem adulationis uane descendunt,  unde et exstinctis carbonibus similes fiunt. Propter quod dicitur: Noli esse nimium iustus . Sequitur: Et non sunt cogniti in plateis, in latitudine scilicet uite secularis. Nihil enim humane menti angustius, quam proprias uoluntates abnegare, et desideria carnis huiusmodi frangere. Unde est illud: Intrate per angustam portam . Nihil autem latius, quam propriis seruire uoluptatibus, et nullis subesse huiusmodi legibus. In plateis autem sunt, qui sua querunt. Lata enim et ampla est uia, que ducit ad mortem . Sed hi tales in plateis non cognoscuntur, qui non sunt quod uidebantur, quia aliud erant et aliud ostendebant.  Unde sequitur: Adhesit cutis eorum ossibus; aruit, et facta est quasi lignum. Per ossa fortitudinem  , per cutem infirmitas figuratur. Cutis ergo adheret ossibus, quando infirmitas uitiorum fortitudo putatur uirtutum. Heret cutis ossibus, dum adulatio pro bene gestis exterius, intus uirtutibus sociatur, quibus coniunctis merces amittitur. Et quia decepti adulationibus, magna de se sentiunt, emendari contemnunt. Unde dicitur: Aruit, et facta est quasi lignum. Culpa namque tanto insensibilior redditur, quanto quasi uera uirtus laudatur. Unde et arescit, quia nulla intus gratia uirescit. Quia multi, dum corriguntur, quasi lignum insensibiles sunt, et rore gratie alieni et aridi existunt. Hoc eis contingit, qui altiora se appetunt, et sancti uideri cupiunt, sed  occulte uitiis deseruiunt. Hi in plateis cogniti non sunt. Norunt enim uiri spirituales quia et aliud fingunt, et aliud sunt. Candent exterius niue pulchrius, lacte nitidius, ebore rubicundius; sed quasi lignum aridum insensibiles sunt interius. Unde sepe nec blanditiis, nec minis emendantur. Iterum subiungit, dicens:

Melius fuit occisis gladio, uerbi Dei scilicet, quam interfectis fame, eiusdem uidelicet uerbi Dei. Hi enim occiduntur, ut uiuant; illi interficiuntur, ut pereant. Unde dicitur: Assumite gladium spiritus, quod est uerbum Dei . Est autem gladius, quo mors perimitur, ut uita sequatur. Est et alius, qui precidit uitam, occidit animam. Unde est illud: Gladius meus deuorauit carnes . Est et gladius  flammeus atque uersatilis ad custodiendam uiam ligni uite. Est preterea gladius limatus et acutus, cui dicitur: Reuertere in uaginam tuam . Sanctissime quoque Marie animam pertransiuit gladius , dolor scilicet de Christi passione. Sed Ecclesia de his gaudet, qui gladio uerbi Dei occiduntur; de his dolet, qui eiusdem fame interficiuntur. Illos luget, quos fame uel siti pro sterilitate terre consumptos nouit. Unde dicitur: Mittam in eos non famem panis, neque sitim aque, sed audiendi uerbum Dei . Hac fame qui peremptus fuerit, eterne morti subiacebit, quia non in solo pane uiuit homo, sed in omni uerbo quod procedit de ore Dei . Sicut enim ex duabus substantiis homo constat, ita duabus escis uitam  conseruat. Caro sustentatur corporali cibo, et anima uerbo diuino. Unde dicitur: Panem nostrum quotidianum da nobis hodie . Utrumque enim petimus, qui utroque quotidie indigemus. Sterilitas terre penuria est Ecclesie, quando magistris deficientibus diuini uerbi non infunditur imbribus. Culpam enim sacerdotum et insiciam  uel negligentiam docendi consumptio sequitur plebis.

 Ad hec, fratres karissimi, sensus uestri euigilent, hec sine intermissione pertractent, ut uestra uidelicet bona opera ab appetitu inanis glorie uel iactantie sint aliena. Non decet seruos Dei aliquid boni operari propter famam hominum, sed propter remunerationem celestium bonorum. Qui enim popularis fauoris causa bonum opus exercet, premium celeste perdit, quia secundum Domini sententiam mercedem suam in hoc seculo recipit . Tam in factis quam in dictis cauenda est iactantia. Flenda tamen ruina, sibi quemquam magis quam Deo placere uelle, et laudem ad hominibus comparare. Unde Hispaniarum doctor Isidorus  : Circumspice temetipsum, homo, nichilque tibi arroges ex his que in te sunt, preter peccata. uerum est, quod  natura humana exspectat delectari in laudibus, sed tunc recte si in Deo, et non in se quisque laudetur, sicut scriptum est: »In Domino laudabitur anima .« Opera ergo uestra, dilectissimi, non pro humano fauore, sed pro solo Dei amore agite, ut recte possitis computari inter Nazareos Ecclesie. Ad hoc summopere elaborate, ut per contemplationem candidiores niue, et per actiue uite dispensationem nitidiores lacte ad Dei gloriam possitis esse. Deum contemplentur oculi mentis in oratione, munda autem sit intentio a sorde inanis glorie. Mens per contemplationem in Deo figatur; cordis uero hospitium a terrene laudis fece purgetur. Bonum opus in Deo initium et finem habeat,  animus tamen humano fauori non acquiescat. Hoc, dilectissimi, caritas uestra uigilanter attendat, ne unde coram Deo nitescere debet, sordescat. Non nitescit, sed infeliciter nigrescit, qui de bono opere non Dei sed propriam laudem querit. Nigri efficiuntur ut corui, qui retorquent in seipsos laudem Dei. Similes efficiuntur carbonibus frigidis, qui non Deum sed seipsos laudant in operibus bonis. Summam esse infelicitatem per iter uirtutum ad eternam tendere damnationem. Nulla maior iniquitas quam in se quispiam uelle gloriari et non in Deo. Nihil infelicius, quam Deo fraudem facere in bonis operibus. Fraudem Deo facit, qui in bonis, que agit, non Deo sed sibi laudem tribuit. Summo igitur studio, karissimi, bonis operibus insistite, et in his  cum omni reuerentia debitam Deo laudem referre curate, temporalem gloriam uelut stercus respuite, Deum in omnibus et super omnia diligite, ipsumque cum omni deuotione exorate, ut ad electorum suorum uos societatem faciat pertingere, qui in Trinitate perfecta uiuit et regnat Deus per omnia secula seculorum. Amen.



SERMO DECIMUS SEXTUS. DE PASSIONE DOMINI.


  Ieremias ex tribu sacerdotali, in uico Anatoth ortus, qui est tribus ab Ierusalem millibus, sacerdos in Iudea positus, propheta in gentibus consecratus, antequam plasmaretur, agnitus; antequam procederet, sanctificatus, et ut uirgo permaneret est admonitus. Hic predicare puer cepit, populum ob delicta arguens, et sepius ad penitentiam cohortans; sed plebis perfidie seuientis crudelitate afficitur sepe atque ligatur, in carcerem mittitur, in lacum proiicitur, ad ultimum apud Taphnas in Aegypto a populo lapidatur; et in eo loco ubi Pharao rex habitauit, sepelitur. uerumtamen quia precibus suis serpentes ab eo loco fugauit, et a noxio aspidum morsu Aegyptios eripuit, insigni eum iidem Aegyptios ueneratione, amplissimoque colunt  honore, sepulcrumque eius hactenus uenerantur deuote.

Sed quia ista breuiter prediximus, oportet, dilectissimi, ut ad eruditionem uestram, de eius propheticis uerbis latius aliquid dicamus. Omnipotens Deus, clemens et benignus, nolens aliquem perire, sed per penitentiam ad se reuertentes non solum Iudeos, sed et gentiles misericorditer saluare, huiusmodi loquitur Ieremie prophete. Prius, inquit, quam te formarem in utero, noui te; et antequam exires de uulua, sanctificaui te, et prophetam in gentibus dedi te . Nunquid ante conceptionem Ieremias fuit, ut heretici suspicantur? Nequaquam. Sed quia presciuit eum futurum Dominus,  cui facienda iam facta sunt, qui uocat ea que non sunt, tanquam ea que sunt . Dicatur ergo apertius: Priusquam te formarem, actus scilicet matris in utero noui te, in prescientia: Et antequam exires de uulua, sanctificaui te, et prophetam in gentibus dedi te: secundum illud uidelicet Pauli: Postquam placuit ei, qui me segregauit ex utero matris mee, et uocauit per gratiam suam, ut euangelizarem eum in gentibus . Ioannes quoque sanctificatur in utero, et Spiritum sanctum accipit, et in uulua mouetur, et per os matris loquitur   . uulua uocata, quasi ualua, id est uentris ianua, uel quod semen recipiat, uel quod ex ea fetus procedat.

Quidam hunc locum super Saluatorem intelligunt, qui proprie propheta gentium fuit, et per  apostolos omnes nationes uocauit; qui priusquam in utero uirginali formaretur, et antequam exiret de uulua sanctificatus in utero, et notus Patri; qui semper in Patre et in quo semper Pater est.

 Respondens puer Ieremias Domino, dixit: A, a, a, Domine Deus, ecce nescio loqui, quia puer ego sum. Detestatur officium quod pro etate sustinere non potest eadem uerecundia qua Moyses tenuis et gracilis uocis se esse dicit . Sed ille quasi magne et robuste etatis corripitur; huic autem quasi puero uicina  monita dantur, qui uerecundia et pudore decoratur.

De huiusmodi predicatoribus officium predicationis humiliter recusantibus, ait beatus Gregorius  : Officium predicationis alii laudabiliter appetunt, ad quod alii laudabiliter coguntur. Isaias enim ultro se obtulit, dicens: »Ecce ego, mitte me .« Ieremias uero humiliter reuocatur, cum dicit: »A, a, a, Domine Deus, ecce nescio loqui,  quia puer ego sum.« Ab utrisque ergo exterius diuersa uox prodit, sed non a diuerso fonte dilectionis. Duo enim sunt precepta caritatis, Dei uidelicet amor et proximi. Per actiuam ergo uitam prodesse proximis cupiens Isaias, officium predicationis appetit: per contemplatiuam Ieremias amori Dei inherere desiderans, mitti ad predicandum renuit. Hic ne tacite contemplationis lucra loquendo perderet, ille ne damna studiosi operis tacendo sentiret. Sed notandum quia qui recusauit, plene non restitit; et qui mitti uoluit, prius se per altaris calculum purgatum uidit, ne aut impurgatus adire quis sacra mysteria audeat, aut quem Deus elegit, sub humilitatis specie superbe contradicat. Quia igitur difficile est purgatum  se cognoscere, predicationis officium tutius declinatur. Non tamen pertinaciter declinari debet, cum ad hoc suscipiendum superna uoluntas agnoscitur. Quod Moyses mirabiliter utrumque expleuit, quod preesse tante multitudini et noluit et obediuit. Fortasse tunc superbus esset, si ducatum intrepidus susciperet, uel auctoris imperio obedire recusaret. Utrobique ergo subiectus et preesse populis sese metuendo noluit, et tamen de imperantis uiribus presumendo consensit.

Sequitur: Et dixit Dominus ad me: Noli dicere quia puer ego sum; quia ad omnia que mittam te ibis, et uniuersa que mandauero tibi loqueris. Quasi diceret: Non consideres etatem, cani hominis sapientia eius. Adhibe uoluntatem ut pergas, habebis  me comitem, quo cuncta compleas. Aperi os tuum, et ego adimplebo illud . Ne timeas a facie eorum, quia ego tecum sum, ut eruam te. Ac si dicatur: Non consideres multitudinem  eorum ad quos et contra quos locuturus es, sed me, qui sum tecum, ut ab eis te liberem. Non quod persecutionibus et angustiis careas, multa enim passurus es, sed ut omnia patienter superes et non cedas. Iterum subiungit, dicens: Et misit Dominus manum suam; Pater uidelicet Filium, per quem omnia facta sunt, ut humanam similitudinem puer uidens non expauesceret, et tangi non formidaret. Et dixit Dominus ad me: Ecce, inquit, dedi uerba mea in ore tuo . uiriliter age, et confortetur cor tuum .

Notandum quia hic manus Dei mittitur, que tangit os prophete et dicitur: Ecce dedi uerba mea in ore tuo. In Isaia scriptum est: Et uolauit ad me unus de seraphim et in manu habebat calculum, id  est carbonem, quem forcipe tulerat de altari, et tetigit os meum , etc. Quia Isaias perfecte etatis erat, et immunda labia habebat, et in medio populi immunda labia habentis habitabat, mittitur unus de seraphim, qui non manu, sed forcipe et carbone os eius tangat, et iniquitates auferat. Hic autem ipsius Dei manus mittitur, non ut peccata auferat, que per pueritiam non fecerat, sed ut loquendi gratiam tribuat. Ezechiel librum deuorat intus et foris scriptum ; scilicet tam sacramenta diuina quam simplicem historiam continentem. Ieremie os tangitur, et Domini uerba tribuuntur, ut confidentiam accipiat predicandi. Iterum dicit: Ecce constitui te hodie super gentes et super regna.  Hec uerba Christo congruere uidentur. Ac si Deus Pater his uerbis ei loqueretur: Postula a me, et dabo tibi gentes hereditatem tuam , etc. Quare? ut euellas scilicet et destruas, et disperdas, et dissipes mala, et edifices bona, et plantes santam Ecclesiam. Hunc locum, sicut prediximus, super personam Christi accipimus. Ieremias enim interpretatur excelsus Domini, qui destruxit regna diaboli, que sibi in excelso montis ostenderat , aduersarias perdidit potestates  , chirographum errorum in cruce: de quibus post historie ueritatem tropus dicitur: Quare fremuerunt gentes, et populi meditati sunt inania? Astiterunt reges, et principes conuenerunt in unum aduersus Dominum et aduersus Christum eius . Pro  his euulsis, destructis, perditis, et in inferiora detractis, edificatur atque plantatur Ecclesia Dei. Quatuor tristibus supradictis duo leta succedunt. Neque enim poterant edificari bona, nisi destructa essent mala; nec plantari optima, nisi eradicarentur pessima. Omnis enim plantatio, quam non plantauit Pater celestis, eradicabitur ; et edificatio, que non est fundata super petram, sed super arenam, sermone Dei suffodietur, atque destruetur . Illam autem, quam conteret Dominus spiritu oris sui, et destruet aduentu presentie sue, omnem scilicet peruersam sacrilegamque  doctrinam disperdet in perpetuum. Ea uero que eleuantur contra scientiam Dei, et in sua confidunt sapientia, que est apud Deum stultitia, dissipabit atque deponet: ut pro his edificentur humilia, et in locum superiorum que destructa sunt et euulsa, exstruantur et plantentur, que ecclesiastice conueniunt ueritati, de quibus dicitur: Dei edificatio estis, Dei agricultura estis .

Iterum dicit: Et factum est uerbum Domini ad me, dicens: Quid tu uides, Ieremia? Interrogatione exsuscitat eum Dominus: uirgam, inquit, uigilantem ego uideo. De qua dicitur: uirga tua, et baculus tuus, ipsa me consolata sunt . Ac si apertius diceret: Disciplina tua, que est uirga  ad oues, id est ad simpliciores populos; et baculus tuus, ad grandiores filios, scilicet doctiores, qui ab animali uita crescunt ad spiritualem; ipsa me consolata sunt, id est non me afflixerunt. uirga est districtio, que conterit uitia; et baculus, gubernatio que sustentat fideles. De hac uirga Paulus quibusdam discipulis dicebat: Quid uultis? in uirga ueniam ad uos, an in spiritu mansuetudinis?  Peccata scilicet consideret, et percutiat, et corripiat: ad hoc enim corripit, ut emendet; et quomodo nux siue amygdalum amarissimum habet corticem, testam durissimam, ut detractis duris et amaris, fructus dulcissimus reperiatur; sic omnis correctio et labor continentie amara sunt ad presens,  sed fructum pariunt in nouissimis dulcissimum. Sic litterarum radices amare, fructus dulces.

Quidam uirgam uigilantem atque nuceam Dominum intelligunt, de quo Isaias: Exiuit uirga de radice Iesse , etc. Unde et uirga Aaron que premortua putabatur, in resurrectione Domini floruisse narratur.

uirgam uigilantem Septuaginta Interpretes baculum nucum transtulerunt, propter uerbi similitudinem. uigilia enim et uigil et uigilare  , et nux Hebraice faceo dicitur. Unde in sequentibus pardus uigilans hoc nomine ponitur. Quod et in Daniele iuxta Theodocion scriptum est, ut arboribus scinu  et prinu  , ilice scilicet et lentisco, et scissio et serratio adulteris presbyteris decernatur.  Et in principio Geneseos a uiro qui dicitur Is, appellatur illa mulier, quasi quedam uirago.

Et dixit Dominus ad me: Bene uidisti, quia uigilabo ego, omnia considerans, super uerbo meo ut faciam illud. Gradatim peccantes corripiuntur, qui noluerunt percutiente uirga emendari.

Et factum est uerbum Domini ad me secundo, dicens: Quid tu uides, Ieremia? Et dixit: Ollam succensam ego uideo, et faciem eius ab aquilone. Olla succensa regem Babylonis, et urbem Ierusalem significat. Hinc Dominus ad Iob dicit: De naribus eius, Leuiathan scilicet, procedit fumus, sicut olle  succense atque feruentis. Anhelitus eius prunas ardere facit et flamma de ore eius egreditur . Oculorum quippe acies fumo sauciatur  . Non immerito ergo de Leuiathan naribus procedere fumus asseritur, cuius noxiis inspirationibus praua in humanis cordibus cogitatio nascitur, per quam acies mentis obtunditur, ne lux interna uideatur. Quasi enim flatu narium caliginem emittit, qui in reproborum cordibus insidiarum suarum aspirationibus ex amore temporalis uite estum congerit multiplicium cogitationum: et uelut fumi globos multiplicat, qui ad immanissimas uite presentis curas iniquorum hominum mentes coaceruat. Cuius adhuc uim fumi sollicite Dominus exprimit, cum illico subiungit: Sicut olle succense atque feruentis.  Olla enim succenditur, cum mens humana maligni hostis suasionibus instigatur. Olla autem feruet, cum iam etiam per consensum in desideriis praue suasionis accenditur; et tot undas quasi feruendo proiicit, per quot suas nequitias usque ad exteriora opera extendit. Dicatur ergo: Ollam succensam ego uideo, et faciem eius  ab aquilone. Ab aquilonis etenim facie humani cordis olla succenditur, cum per instigationem auersi spiritus desideriis illicitis inflammatur. Ille namque malignus spiritus ait: Ponam sedem meam ad aquilonem, et ero similis Altissimo . Mentem ergo, quam idem hostis semel ceperit, malignis persuasionibus siue flatibus, quasi ignibus suppositis, accendit;  quatenus mens contenta presentibus, indesinenter per desideria estuet superflua, ut alia contemnenda appetat, alia adepta contemnat. Quia ergo cor per uaria desideria ducitur, quod instigatione Leuiathan istius inflammatur, recte eius fumus succense feruentique olle similis esse perhibetur; quia per tot se feruoribus afflata eius tentationibus conscientia erigit, per quot intra se cogitationibus intumescit.

Sequitur: Et dixit Dominus ad me: ab aquilone pandetur malum  super omnes habitatores terre: Iudee, uel uniuerse terre, de quibus in Apocalypsi: ue super omnes habitatores terre . Sancti enim non sunt habitatores terre, sed aduene atque peregrini,  quorum unus dicit: Aduena ego sum et peregrinus, sicut omnes patres mei . Iacob etiam patriarcha de se Pharaoni regi interroganti dicebat: Parui sunt et pessimi dies mei, quibus ego peregrinor super terram . De quo etiam uento Salomon ait: Aquilo durus uentus est . Nomine autem dexter uocatur, ab his scilicet qui eius frigore calorem fidei perdiderunt.

Sequitur: Ecce ego conuocabo omnes cogitationes regnorum aquilonis, dicit Dominus  et uenient et ponet unusquisque  solium suum, id est thronum uel tentorium suum, in introitu portarum Ierusalem, ne quis exire possit, et super omnes muros eius in circuitu; et non tantum super Ierusalem, sed et super uniuersas urbes Iuda, simili obsidione uallatas. Et loquar iudicia mea cum eis super omni malitia eorum, quia nullum peccatum impunitum. Ac si apertius diceret: Cum ciuitas capta fuerit, ostendam iudicia mea fuisse recta, et recepisse singulos quod merebantur. Super omni malitia eorum, inquit, qui dereliquerunt me, Deum suum, et libauerunt diis alienis, quos non coluerunt patres eorum, et adorauerunt simulacra gentium, argentum et aurum, opera manuum hominum ,  opus uidelicet manuum suarum, quod fecerunt, non a quo facti sunt. Quasi non pro ceteris uitiis quibus subiacet humana conditio, traditi sunt in manibus inimicorum, sed maxime pro idololatria.

Tu ergo accinge lumbos tuos, et surge, et loquere ad eos omnia, que ego precipio tibi. Iob quoque precipitur, ut sicut uir lumbos suos accingat  . Scriptura sacra uiros uocare consueuit, qui nimirum uias Domini fortibus et non dissolutis gressibus sequuntur. Unde per Psalmistam dicitur: uiriliter agite, et confortetur cor uestrum , etc. Unde et alibi precipitur: Remissas manus, et dissoluta genua erigite . Sic etiam Sapientia  in Prouerbiis dicit: O uiri, ad uos clamito . Ac si aperte diceret: Ego non feminis sed uiris loquor, quia hi qui fluxe mentis sunt, mea uerba percipere nequaquam possunt. Lumbos uero est accingere, in opere et in cogitatione luxuriam refrenare. Delectatio namque carnis est in lumbis. Unde sanctis predicatoribus dicitur: Sint lumbi uestri precincti, et lucerne ardentes in manibus uestris . Per lumbos luxuria, per lucernas uero bonorum operum claritas designatur. Iubentur ergo lumbos accingere, et lucernas tenere. Ac si aperte audiant: Prius in uobismetipsis luxuriam restringite, et tunc de uobis aliis bonorum operum exempla monstrate. Sed alia est carnis luxuria, qua castitatem corrumpimus; alia uero cordis, qua  de castitate gloriamur. Dicatur ergo: Accinge sicut uir lumbos tuos ; ut qui prius scilicet luxuriam uicit corruptionis, sequenter luxuriam uincat elationis; ne de castitate superbiens, tanto peius intus ante oculos Dei luxuriosus existat, quanto magis ante oculos hominum et humilis et castus apparebat. Unde bene per Moysen dicitur: Circumcidite preputia cordis uestri , id est, postquam luxuriam carnis exstinguistis, etiam resecate superbiam cordis.

 Bene ergo Ieremie a Domino dicitur, ut lumbos accingat, ut uidelicet luxuriam carnis restringat, et de castitate mandata Dei populo predicaturus non superbiat. Elias quoque et Ioannes Baptista lumbos habuisse zonis precinctos legimus . Apostolis etiam dicitur ut, lumbis accinctis, lucernas teneant in manibus suis , euangelice uidelicet predicationis. Quicunque ergo predicaturus est sermones Dei, debet accingere lumbos suos. Diaboli fortitudo in lumbis est. Unde est illud: Quoniam lumbi mei impleti sunt illusionibus, et non est sanitas in carne mea . Ac si diceret: Non solum mea infirmitate peccato  , sed et diaboli suasione, qui corpus affligit, animam fatigat inanis  imaginationibus, et  per hoc non est sanitas in carne mea. Lumbi uel anima impleta est illusionibus, et ita non est in toto homine unde sit letitia, donec anima exuatur illusionibus et corpus induatur sanitate. Illusiones anime infinite sunt, que aliquando uix orare sinunt, imagines corporum occurrunt, et transis de hac in illam: uenit obliuio, recordaris hoc pro illo, et huiusmodi. He pellentur, cum uidebimus ueritatem ut est.

Accinctis lumbis, audiat quod scriptum est: Surge, qui dormis, et exsurge a mortuis, et illuminabit tibi Christus . Ac si apertius diceretur: Surge qui dormis, oblitus Dei uidelicet, qui torpes et nescis te in peccatis esse; et exsurge a  mortuis, id est a futura damnatione; et illuminabit tibi Christus, erit tibi scilicet in lucem sempiternam, ut semper uigilans ac de somno consurgens, imperata facias et dicas.

Omnipotens Deus, fratres karissimi, Iudaicam gentem in sua diu malitia perseuerare uidens, Ieremiam prophetam, ut supradictum est, misit, qui eos de transactis malis ad penitentiam hortaretur, ut, quamuis sero Domini in bonis operibus uoluntatem implere, et mala que sibi in proximo imminebant, possent euadere. Deus semper est promptus ad benefaciendum, et dissimulator ad puniendum. Cum enim reos sine contestatione iudicii uenturi punire possit, nequaquam hoc facit; sed etiam si condemnauerit, predicit, ut liberentur per penitentiam,  qui condemnandi fuerant per culpam. Niniuite condemnati erant peccatores a Deo; adhuc enim tres dies, et Niniue erat subuertenda. Noluit Deus cum silentio perire peccatores, sed dans locum penitentie, misit Hebreum prophetam, qui diceret: Adhuc tres dies, et Niniue subuertetur , ne perirent qui condemnati erant, sed agentes penitentiam misericordiam impetrarent. Sodomite quoque et Gomorrhei diro  iam erant exitio destinati, sicut sermo Dei ad Abraham ostendit. Tamen quod suum erat, fecerunt angeli, uolentes eos saluare qui se indignos salute iudicauerunt, dicentes ad Lot: Est aliquis tibi hic gener,  aut filii, aut filie? etc.  Neque ignorabant non esse eos secuturos Lot; sed ostenderunt suam pariter, et eius qui eos miserat benignitatem et amorem.

Simile quoddam in Ieremia inuenimus. Condemnauerat Deus Ierusalem propter peccata sua; et hec erat sententia, ut captiuitati relinqueretur. Sed cum hominum sit amator Deus, nec quemquam uelit perire, antequam depopulationis tempus instaret, misit et hunc prophetam qui eos ad penitentiam inuitaret. Misit etiam eumdem sub secundo rege, post primum; misit quoque sub tertio. Iam captiuitas imminebat, et adhuc ad salutem hortabatur Deus, tribuens et ante unum diem locum penitentie. Unde scriptum est et usque ad captiuitatem  Ierusalem, et usque ad quintum mensem prophetasse Ieremiam . Iam hostium uincula exstrinxerant manus, et nichilominus hec dicebat Deus: Ecce captiui facti estis; agite, licet sero, penitentiam; rogate me, et parcam uobis. Possum eruere uos de captiuitate, qui tradidi.

Hoc etiam, fratres karissimi, de nobis intelligere possumus, quia si peccauerimus, captiui futuri sumus. Unde dicitur: Omnis qui facit peccatum, seruus est peccati . Tradi enim peccatorem Satane, nichil distat ab eo quod Iudei traditi sunt Nabuchodonosor. Utque illos Deus concessit aduersario propter frequentes impietates, sic nos propter peccata trademur spirituali Nabuchodonosor. Unde Paulus de quibusdam incorrigibilibus  ait: Quos tradidi, inquit, Satane , Hymeneum scilicet et Alexandrum, pseudodoctores atque blasphemos. Tradidi, inquit, eos Satane, quia Satanas non potest aliquos uexare nisi permissus. Ac si diceret: Ideo excommunicaui eos, ut excludatur a Satana regnum Satane, quia ex omni genere hominum colligenda est Ecclesia, etiam ab his qui fastu et superbia seculari a fide et humilitate uidentur aberrare.

Putas quantum malum est peccare, ut tradat Satane, captiuanti animas eorum qui derelinquuntur a Deo, non sine causa scilicet nec sine iudicio? Cum enim miserit pluuiam super uineam, et ipsa pro uua fecerit uel attulerit spinas, quid faciet,  nisi ut mandet nubibus ne pluant super eam imbrem?  Iterum omnipotens Deus etiam post innumera peccata nos ad se per penitentiam redire uolens, similitudinem pollute mulieris obiicit dicens: Si dimiserit uir uxorem suam; et recedens ab ea, duxerit uirum alium, nunquid reuertetur ad eam ultra? Nunquid non polluta et contaminata erit mulier illa?  Ecce, dilectissimi, de fornicata et derelicta muliere argumentum iustitie proponitur; et tamen post lapsum reuertentibus non iustitia, sed pietas exhibetur; ut colligamus, si nobis delinquentibus tanta pietate parcitur, a nobis nec post delictum redeuntibus quanta impietate  peccatur; aut que ab illo erit super improbos uenia, qui non cessat clamare post culpam? Unde dicitur: Et erunt oculi tui uidentes preceptorem tuum, et aures tue audient uerbum post tergum monentis . Debemus igitur pietatem uocantis erubescere, si iustitiam uolumus formidare, quia tanto grauiori improbitate contemnitur, quanto contemptus adhuc misericorditer uocare non dedignatur. Despondit Deus animam suis amplexibus, et idcirco uult eam ad se redire et penitentiam agere. Quanto autem ille clementior est qui salutis post fornicationem ostendit uiam, tanto miserior meretrix, id est anima, que non uult recipere medicinam.

Dignum est ergo, karissimi, ut coram omnipotenti Deo de preteritis malis penitentiam agamus,  et, dum lucem habemus, bonis insistamus operibus, ne tanto post grauioribus deputemur suppliciis, quanto diutius benignitatem contemnimus uocantis.  Prope est ergo et captiuitas nostra, si non egerimus penitentiam, ut tradamur Nabuchodonosor scilicet et Babyloniis, quibus iam adiacentibus, sermones prophetarum, legis, apostolorum et ipsius Domini nostri Iesu Christi hortantur nos ad penitentiam, prouocant ad salutem. Si audierimus, credimus ei qui dixit: Et ego penitentiam agam de omnibus malis que locutus sum facere eis . Ipsum ergo in commune deprecemur, qui dixit: Sine me nichil potestis facere , ut in hac presenti uita concedat nobis dignos penitentie fructus agere; quatenus uirtutibus prediti, uitiisque purgati, ipso ducente, ad eterne uite gaudia ualeamus post decessum nostrum pertingere, qui cum eodem Patre et Spiritu sancto in Trinitate  perfecta uiuit et regnat Deus per omnia secula seculorum. Amen.



SERMO DECIMUS SEPTIMUS. IN PASSIONE DOMINI.


 Dei Filius diuturnam humani generis captiuitatem intuens, eumque uoluntate Patris per seipsum redimere uolens, de passione sua per os Ieremie prophete eidem Deo Patri loquitur, dicens: Tu, Domine  Pater, secundum hominem demonstrasti mihi Filio tuo, et cognoui quomodo oporteat me loqui, et pro tuorum liberatione pati. Tu ostendisti mihi studia eorum, scilicet Iudeorum, et ego quasi agnus mansuetus, qui portatur ad uictimam crucis, et non cognoui, peccatum scilicet, quia cogitauerunt super me consilia . Unde dicitur: Eum qui non nouerat peccatum, pro nobis fecit peccatum . Ac si apertius diceret: Ille, qui nunquam peccauit nec inuentus est dolus in ore eius , pro nostris peccatis in cruce quasi peccator est mortuus. Non immerito, cum possit Dominus facere que uult, causas exponit, ne uideatur iniustus. Unde Propheta: Ut iustificeris in sermonibus tuis, et uincas cum iudicaris . Congrue quippe  dicitur, demonstrasti mihi et cognoui, quia iuxta Psalmistam: Dominus docet hominem scientiam . Unde etiam idem Dei Filius dicit in Euangelio: Nolite uocare magistrum super terram. Unus quippe est magister uester, qui in celis est , qui solus erudit homines. Dicatur ergo: Tu demonstrasti mihi, et cognoui. Ac si diceret: Secundum humanitatem scire ista non poteram, nisi tu Pater ea mihi Filio tuo reuelares. Te autem demonstrante, uidebo cogitationes singulorum, et quid gerant et cuius sint uoluntatis.

 Sequitur: Mittamus lignum crucis uidelicet, in panem eius, id est in corpore Saluatoris, qui est panis uiuus qui de celo descendit . Et eradamus eum de terra uiuentium, et nomen eius deleatur, ut non memoretur amplius. Sic enim ait ipse  Saluator de se in Euangelio: Si granum frumenti cadens in terra mortuum fuerit, multum fructum affert . Mittamus, inquiunt, lignum in panem eius. Ego uero mirabile quiddam inferam. Lignum missum in panem eius panem fecit meliorem, id est doctrinam dulciorem, sicut lignum per Moysen missum in amaram aquam fecit eam dulcem . Ante enim quam mitteretur lignum in panem eius, quando tantum erat panis et non lignum, in omnem terram non exierat sonus eius : sed postquam fortitudinem assumpsit per lignum, in omnem terram sonus passionis eius seminatus est. Ego autem dico legem non intellectam amaram esse aquam. Cum autem uenit  lignum Iesu Christi, et sermo Saluatoris in eam descendit, dulcoratur.

Iterum Filius secundum humanitatem Patrem inuocat dicens: Tu autem, Domine Sabaoth, qui iudicas iuste, et probas renes et corda, uideam ultionem tuam ex eis . Filius secundum carnem ad Patrem loquitur et iudicium eius precatur.

 Quartum nomen Dei apud Hebreos dicitur Sabaoth, quod in Latinum uertitur exercituum uel uirtutum. De quo in Psalmo ab angelis dicitur · Quis est iste rex glorie? Dominus uirtutum ipse est  rex glorie . Sunt enim in huiusmodi ordinatione uirtutes multe, ut angeli, archangeli, principatus, potestates cunctique celestis militie ordines: quorum tamen ille Dominus est.

Ac si Dei Filius apertius secundum humanitatem diceret: Tu, Domine Sabaoth, id est exercituum, qui iudicas iuste, reddendo unicuique quod meretur, et probas renes et corda, uideam ultionem tuam ex eis, eorum scilicet qui in scelere perseuerant, et non penitent. Tibi enim reuelaui causam meam, quia non merito meo, sed eorum scelere crucifigor. Pro aliis qui prompti sunt ad penitentiam, dicit: Pater, ignosce eis: non enim sciunt quid faciunt . Pro istis uero obstinatis ait: uideam ultionem tuam ex eis. De his obstinatis et a Deo recedentibus  hic propheta dicebat: Domine, omnes qui te derelinquunt confundentur, perpetuo scilicet, recedentes a te, in terra scribentur, deleti uidelicet de libro uite: quoniam dereliquerunt uenam aquarum uiuentium Dominum , qui dicit: Si quis sitit, ueniat ad me et bibat; et flumina de uentre eius fluent aque uiue . Quorum conuersatio in celis est, scribuntur in celo; et recedentes a Domino, scribuntur in terra cum his qui terrena sapiunt. Reuera qui ad Christum uenit, id est qui in eum fideliter credit, flumina de uentre eius fluent aque uiue, quia ipse est uerus humani generis medicus, uera sapientia et salus, cui propheta clamabat deuotus: Sana me, inquit, Domine, et  sanabor: saluum me  , et saluus ero, quoniam laus mea tu es . Multi medici curauerunt hemorroissam euangelicam, sed a nullo potuit sanari, nisi ab illo qui est uerus medicus . Unde propheta a populo opprobria passus et insidiis circumuentus, ab eo sanari et curari cupit cuius uera laus et uera est medicina. Ipse quippe est uerus medicus, qui dignatus est pati multas iniurias pro nobis peccatoribus. Ipsum Ieremias prophetie spiritu edoctus, passurum preuidebat, cum in eius persona ad Patrem clamabat: Attende, Domine, ad me, et audi uoces aduersariorum meorum , Iudeorum scilicet clamantium: Crucifige, crucifige eum .

Iterum subiungit, dicens: uenatione ceperunt me  quasi auem inimici mei gratis . uox ista Ecclesie est, id est corporis, super cuius caput, super Christum uidelicet inundauerunt aque, id est populi, ut eum gratis perimerent. Caput Ecclesie Christus est . Unde eiusdem Ecclesie uoce quasi spe sua frustrate subditur: Perii, quia discipuli relicto illo fugerunt, negauerunt, dubitauerunt. Unde recte sade littera preponitur, que consolatio interpretatur, quia nisi consolatio pii pastoris adesset, nulla ouium salua esset. Unde patet quod tentatio passionis non fuit sine consolatione sancti Spiritus, qui desperantes confortaret, fidem reintegraret et sustentaret. Unde dicitur:  Ego pro te rogaui, Petre, ut non deficiat fides tua . Quantum in ipso fuit, negauit, sed in Deo fides eius mansit. Sic ergo uoce Ecclesie conuenienter dicitur, Perii; sed promissione et prescientia pii magistri fides inuicta uiuit. Consolatio autem fit multis modis. Consolatur enim Scriptura, et iudicis misericordia, et delicti persoluta pena. Unde: Consolamini, popule meus . Et post pauca: Dimissa est iniquitas Ierusalem, quia suscepit de manu Domini duplicia pro omnibus peccatis suis. Et si fides deesset, pena satisfaceret. Fit etiam consolatio in uariis tribulationibus, uel tentationibus, quia tentatio patientiam operatur, et illa probationem, et probatio spem . Lacryme quoque consolantur, quibus  crimina abluuntur. Unde dicitur: Exaudiuit Dominus uocem fletus mei . Decursis itaque suppliciis que pro peccatis sustinemus, de uenia certi sumus. In his enim non deest consolatio Spiritus sancti, si non adest duritia cordis. He sunt iustitie Domini recte, letificantes corda. . Sade enim consolatio uel iustitia interpretatur. Ex passione ergo Domini multimodam consolationem accipimus, cui conformes in flagellis et passionibus iustificamur. Unde: Fili, recordare quia recepisti bona in uita tua, et Lazarus similiter mala. Nunc autem hic consolatur, tu uero cruciaris .

uenatione, inquit, ceperunt me quasi auem inimici mei gratis, id est sine causa. Post tantas lacrymas  et tantum dolorem, post discriminis formidinem et contritionem, post insultationem inimicorum congruenter consolatio quam sade sonat, intercedit, ut qui tantum puniti sunt sperent indulgentiam iustitie, et consolationem misericordie qui lacrymis suis loti sunt a sordibus. Sed quia requies ex sola Christi passione datur, uoce Redemptoris pro nobis plangitur. uenatione, inquit, ceperunt me, etc. His uerbis ex passione Domini ostenditur consolatio et iustitie  , quibus efficiamur iusti, licet perfidorum impietas, quasi uenantes auem, cum gladiis et fustibus Christum apprehenderint gratis. De Christo igitur hec manifeste dicuntur, qui ut auis captus plangitur. Unde Iob: Semitam ignorabit auis, nec intuitus est oculos uulturis .

  Quis hoc loco auis nomine, nisi ille signatur qui corpus carneum assumpsit, qui aperte quoque etiam uulturis appellatione exprimitur? uultur quippe, dum uolat, si iacens cadauer conspicit, ad esum se cadaueris deponit. Et plerumque sic in morte capitur, dum ad mortuum animal de summis uenit. Recte ergo mediator Dei et hominum, Redemptor noster, uulturis appellatione signatur, quia manens in altitudine diuinitatis sue, quasi a quodam uolatu sublimi cadauer mortalitatis nostre conspexit in infimis, et sese de celestibus ad ima submisit. Fieri quippe propter nos homo dignatus est; et dum mortuum animal petit, mortem apud  nos, qui apud se erat immortalis, inuenit. Sed oculus huius uulturis ipsa intentio nostre resurrectionis fuit, quia ipse, secundum hominem mortuus, nos ab eterna morte liberauit. Ille ergo perfidus Iudee populus mortalem uidit, sed quod morte sua mortem nostram destrueret minime attendit. uulturem quippe conspexit, sed oculos uulturis non aspexit. Qui dum humilitatis eius uias, quibus nos ad alta subleuauit, considerare noluit, semitam auis ignorauit. Nec enim pensare studuit quod eius nos humilitas ad celestia leuaret et mortis eius intentio ad uitam reformaret. Populus ergo Iudeorum semitam ignorauit auis, id est Christi; nec intuitus est oculos uulturis, quia, etsi uidit eum quem in morte tenuit, quanta uite gloria de eius  morte sequeretur uidere noluit. Unde ad crudelitatem quoque persecutionis exarsit, uerba uite percipere renuit, predicatores regni celorum, prohibendo, seuiendo, feriendo repulit. Illi autem deserentes Iudeam, ad quam missi fuerant, in gentilitatis collectione dispersi sunt.

Hec auis de qua nunc usque diximus, illam esse credimus, de qua Moyses dicebat: Sicut aquila prouocat ad uolandum pullos suos , etc. Utique Dei Filius, sicut aquila ad uolandum, id est ad bene operandum prouocat populos suos, scilicet Iudeos, super eos uolitans, illis uidelicet in omnibus bona prouidens, et ab hostium insidiis eripiens. Qui dum uellet eos sub alas congregare quasi gallina , infirmatus et apprehensus  est, et morti traditus. Unde dicitur: Lapsa est in lacum uita mea . Hunc lacum solus calcauit, dum mortem moriendo peremit, et uitam resurgendo reparauit. Et posuerunt, inquit, lapidem super me . Quid apertius? lapis enim appositus est et signatus, et post resurrectionem ab angelo reuolutus. Aestimatus est Christus cum descendentibus in lacum sicut homo sine adiutorio, sed inuentus est inter mortuos liber. . Inundauerunt aque, id est multitudo populi super Christum, qui est caput nostrum.

Sequitur: Inuocaui nomen tuum, Domine, de lacu nouissimo . uox Christi est ista secundum humanitatem ad Patrem clamantis in passione  sua. Quasi diceret: Quamuis in lacum lapsa sit uita mea, ego tamen de nouissimo lacu te inuocaui, sicut Ionas de uentre ceti . Cui simile dicit Iob: Si descendero in profundum inferni, inde me liberabis. Unde et caput, scilicet Christus fidenter dicit: In die qua inuocaui te, Domine, dixisti: Noli timere. Unde et hic dicitur: uocem meam audisti, etc. Absque dubio perire non potest, cui Pater presto est. Cuius uocem audierat, dubitare non poterat, sed quia COPH littera etiam conclusio interpretatur, iure qui periit gemens orat, dicens: Ne auertas aurem tuam a singultu meo, etc. Ionas quippe figuram Christi ferebat, qui in uentre ceti dicebat: Pelagus operuit caput meum; ad extrema montium descendi; terre uectes concluserunt  me . Historia patet quod Ionas uenerit usque ad profunda terrarum, quibus quasi uectibus et columnis Dei uoluntate terre globus sustentatur. Ionas, ut dictum est, Christi figuram tenuit, quia nos Christus per passionem suam redemit. In Christo igitur homine principale et quasi caput anima fuit, in qua diuinitas habitauit, que ad inferiora loca descendit, ubi anime hominum sub diaboli potestate tenebantur. Isti sunt uectes, qui prohibent animas ab inferis exire. Hos uectes, scilicet demones, frangit Dominus, et eos qui clausi tenebantur, liberat. Incarnatus enim ad extrema montium Dei Filius aduenerat terre uectibus conclusus, sed fiducialiter sciebat quia liberaret Pater uitam eius de corruptione, qua pressus nobiscum,  et pro nobis dolens dicebat: Inuocaui nomen tuum, Domine, de lacu nouissimo. Quod et Ionas in uentre ceti positus prefigurauerat. Ideo COPH recte conclusio dicitur, quia conclusit Deus omnia sub peccato , ut aperiatur nobis ianua uite per eum, qui in passibilitate carnis uenit usque ad nouissima laci, sed inuocando exauditus est pro sua reuerentia . Nos quoque corruptione et peccato conclusi, idem nobis ad futurum credimus. Propterea: Appropinquasti me, inquit, id est appropinquare fecisti, in die quando inuocaui te, dixisti: Ne timeas; ut et nos quoque fiducialiter idem dicamus et speremus. Qui autem sic conclusi sumus, aspicere et circumspicere nos debemus Unde COPH aspice interpretatur. Ac si  diceret: Aspice, quia mortalitas et corruptio ad nouissima laci me perduxit; aspice, quo laqueo sum conclusus. Noli infirmitatem et periculum dissimula. Concluditur unusquisque innumeris laqueis. COPH quoque uocatio dicitur, ut conclusi iugiter uocemus illum, qui de celo ueniens languores nostros tulit , qui ait: Non est opus sanis medico, sed male habentibus . Habes uulnera, ne differas medicinam; aspice spiritualibus oculis quomodo conclusus sis. Unde Dauid: Leuaui oculos meos in montes, unde ueniet auxilium mihi. Auxilium meum a Domino, qui fecit celum et terram . Et alibi: Oculi nostri ad Dominum Deum nostrum, donec misereatur nostri .  Hinc quoque sub eadem littera supra dicitur: Effunde sicut aquam cor tuum ante conspectum Domini . Ideo sub hac littera Redemptoris nostri forma proponitur, qui de nouissimo lacu inuocat, et confidenter orat. Gemit et clamat, non uoce sed mente. Ubique Deum presentem sentit, et se appropinquantem in die inuocationis, et Deum dicentem: Ne timeas, qui dixit: Confidite, ego uici mundum . Unde dicitur: Dominus illuminatio mea, et salus mea, quem timebo?  Talis uox cordis et talis fides magnus clamor est. Est enim uox cordis, et clamor et uox sanguinis, que ad Deum peruenit. Hec uox exaltatur sublimate et concentu uirtutum, sed non intensione sonorum. Grandis clamor fidei, per quam clamamus:  Abba Pater. Spiritus quoque clamat pro nobis gemitibus inenarrabilibus . Magna est uox iustitie et caritatis, per quam mortui non modo loquuntur, sed clamant sicut Abel . Magna uox apostolorum, quia in omnem terram exiuit sonus eorum, et in fines orbis terre uerba eorum . Hac uoce clamat caput nostrum, clamant et membra, clamat Rachel plorans filios suos , dicens: Ne auertas aurem tuam a singultu meo et clamoribus . Clamat Moyses, cui dicitur: Quid ad me clamas? 

Sed sciendum quia in corde clamant alii, alii loquuntur. Loquebatur Anna, que orabat pro priuatis , id est filiis. Clamabat Moyses ardore caritatis accensus. Sub hac ergo littera conclusio  nostre demersionis excluditur; et inuocatio, ut amplius clamemus, agnoscitur, et singulis dicitur: Aspice quomodo sis conclusus. Clama ad eum, qui presto est, et dic: Ne auertas aurem tuam a singultu meo, et clamoribus; quia conclusit Deus omnia sub peccato, ut omnium misereatur . Unde dicitur: Miseri estote, et lugete , etc. Quasi diceret: aspicite conclusionem uestram, inuocate de lacu nouissimo nomen Domini.

Lacum Dominus et Redemptor noster solus calcauit, quia in cruce moriendo nos a perpetua morte liberauit. Huic simile est quod alibi dicitur: Torcular calcauit Dominus uirgini filie Iuda . Historice autem torcular ultionem significat et peccatorum supplicia. Unde Isaias: Quare rubrum est  indumentum tuum , etc. Angelis uidelicet in eius ascensione Dominum huiusmodi respondisse inducit. Torcular, inquit, calcauit solus , etc. Illud scilicet, quo malis supplicia, bonis premia calcantur. Hoc solus Dominus calcauit, quia nullum adiutorem habuit. Nec enim angelus, neque archangelus corpus humanum assumpsit, ut pro nobis patiens, aduersarii nostri fortitudinem conculcaret atque contereret. Hoc torcular calcauit Dominus in passione sua uirgini filie Iuda, ut credentibus premia, incredulis et crucifigentibus perpetue captiuitatis, et eterne damnationis effunderet supplicia. Propheta uero uidens Iudeorum duritiam, deplorat, quia calcauerit Dominus torcular  filie Iuda. Quod enim Dominus patiebatur ad ipsius remedium, conuertit sibi in extreme captiuitatis et perpetue damnationis tormentum. Unde ipsius Synagoge plorantis indicat personam, quod subditur: Idcirco ego plorans, et oculus meus deducens aquam; quia longe factus est a me consolator, conuertens animam meam . Hoc sepe probamus, si Iudaicam perfidiam et duritiam inspicimus. Metaphorice autem dicitur: Torcular calcauit Dominus uirgini filie Iuda. Metaphorice. uineam suam Dominus de Aegypto eduxit, et in terra promissionis plantauit, que diu sterilis et infructuosa permansit. Unde est illud: Exspectaui ut faceret uuas et fecit labruscas . Ideo Dominus  torcular calcauit, uinum sibi reseruauit, acinum porcorum perpetua captiuitate pressit.

Allegorice iterum dicatur, ut perfectius intelligatur. Torcular calcauit Dominus uirgini filie Iuda, quando scilicet Ecclesie sue per passionem ereas potestates subiecit. Ipsa quippe uere est uirgo filia Iuda, quia de Sion exiuit lex, et uerbum Domini de Ierusalem . Calcauit Dominus torcular, id est oppressionis iugum, ut esset libera. Sed quia, calcante Domino, multi fiunt amurca, id est purgamentum; idcirco deplorans propheta inquit: Oculus meus deducens aquam. Ideo etiam littera AIN interponitur, quod fons uel oculus interpretatur. Cum enim prelum crucis pressit, de Christi latere fons emanauit, unde continuo sanguis et aqua  exiuit . Hoc fonte emitur et lauatur sponsa, sponsi complexibus socianda Hoc dotatur ut gaudeat, et ut soli sponso inhereat, solum diligat, qui se tantum dilexit. Et quia AIN etiam oculus interpretatur, non immerito de hoc fonte oculus inebriatus deducit aquam lacrymarum. Unde Dauid: Exitus aquarum deduxerunt oculi mei; quia non custodierunt legem tuam . Longe factus est consolator, etc. Quoties Ecclesia tribulationibus afficitur, quoties auxilio Dei desolatur; toties ad lacrymas quasi ad consueta arma recurrat. Sequitur: Facti sunt filii mei perditi, quoniam inualuit inimicus. Dum autem doctore exterius monente, non adest Paracletus, qui eam instruat et erudiat interius, propterea fiunt filii eius perditi,  et inualescit inimicus. Quisquis ergo doctorum Ecclesiam sibi commissam minus conuerti uiderit, de fonte amoris hauriat, unde lacrymas producat, donec consolantem et conuertentem Paracletum reducat. Alioquin inualescente inimico fiunt filii eius perditi, qui scilicet nondum ablactati, nondum in uirum perfectum perducti sunt.

Sequitur: Repulit Dominus altare suum, maledixit sanctificationi sue; tradidit in manus inimici muros turrium eius . Moraliter. Repulit Dominus altare suum, quod fit cum ara cordis profanatur, et mens et conscientia prostituta polluitur, ubi a nobis acceptum Deo sacrificium iure offertur; secundum illud: Sacrificium Deo spiritus contribulatus:  cor contritum et humiliatum , etc. Sanctificatio maledicitur, cum anima maledictione prosternitur, quia in se nomen Dei sanctificare noluit cum digno sacrificio. Turres anime sunt fides, spes, caritas, et cetere uirtutes, quibus ad celum usque erigitur. Muri, quibus munitur, ceterarum uirtutum opera sunt. Hi in manus hostium traduntur, quando intus forisue anima in suis actibus dissipatur.

Iterum lamentando ait: uocem dederunt in domo Domini, sicut in die solemni. Hostes dant uoces in domo Domini sicut in die solemni, quando immundi spiritus et portenta uitiorum uitiato templo sancti Spiritus in anima perstrepunt, quo Spiritus  sancti organa et uirtutum harmonia resonare solebant.

Allegorice. Repulit Dominus altare suum, etc. Est unum altare Dei in Ecclesia, scilicet Christus, qui hostia et sacrificium, pontifex et sacerdos dicitur. In hoc altari sacrificia omnia offeruntur. Sed sunt sancti altaria ab hoc altari, sicut lux a luce, sicut montes a monte, pastores a pastore. Altare illud scilicet Christum, Pater in passione repulit pro Iudeis orantem: Pater, inquit, transfer calicem hunc a me . A quibus repulsus paterno iudicio ad gentes transfertur. Unde dicitur: Tu uero repulisti et despexisti; distulisti Christum tuum . Sicut enim illa sacrificia figuram Christi gerebant, ita altare de lapidibus impolitis,  quos ferrum non tetigit , corpus Domini presignabat nullo humano corpore contaminatum. Quia ergo Christus ad Ecclesiam transfertur, in eo quasi in altari uota fidelium offeruntur, pro quibus quasi apostolis compatiens plangit Ecclesia; non quod a se translatum doleat, sed cum apostolis pro morte eius tristata, ut post cum eisdem de resurrectione gaudeat. Unde mos inoleuit ab apostolis traditus, ut quo die passus est Christus, corporis et sanguinis Christi hostia non offeratur. Tribus scilicet de causis: uel quia in ueritate immolatur, cuius hec ceteris diebus mystica sunt sacramenta; uel quia ipse sanctissimus pontifex Christus, quia ea recte offert, eo die per seipsum ad inferos descendit; uel quia templo soluto,  et altari depulso, non est in quo corporis et sanguinis uictima offeratur.

Sequitur: Maledixit sanctificationi sue: Christo scilicet qui cum peccatum non haberet , pro nobis peccatum et maledictum factus est . Unde Moyses: Maledictus homo qui pependit in ligno . Hic est omnis nostra sanctificatio, qui pro nobis pependit in ligno. Sicque impletum est: Tradidit muros turrium eius in manus inimici. Apostolos scilicet, qui sunt muri ceterorum fidelium, tradidit in tentationem inimici, qui expetiuit eos cribrare sicut triticum . Iterum subiungit, dicens: uocem dederunt in domo Domini, sicut in die solemni. Quanta confusio fuit tunc in  domo Domini, quanta in atriis, quanta in plateis, quanta in ciuitate tota, cum esset dies festiua, Euangelium declarat. Unde ipse Dominus per Isaiam: Exspectaui ut faceret iudicium, et ecce iniquitas; et iustitiam, et ecce clamor . Ac si apertius de Isrelitica plebe Dominus per prophetam diceret: Exspectaui ut faceret uuas, id est iudicium, et fecit labruscas, id est iniquitates; et iustitiam, id est ut in me fideliter crederet, et ecce clamor, scilicet: Tolle, tolle, crucifige eum . Clamorem Iudei pro iustitia fecerunt, quia Christum interfecerunt, cuius sanguis clamat ad Dominum de terra. Unde dicitur: uox sanguinis fratris tui Abel clamat  ad me de terra . Labrusca est uitis agrestis, que in terre marginibus nascitur. Unde et labrusca dicta, a labiis uidelicet et extremitatibus terre.

Sequitur: Cogitauit Dominus dissipare muros filie Sion: tetendit funiculum suum, et non auertit manum suam a perditione. Luxitque antemurale, et murus pariter dissipatus est. Moraliter. Cum Deus uidet animam de arce contemplationis ad ima ruere, cogitat murum eius dissipare; sed ante funiculum tetendit, ut uideat qua mensura punienda sit. Primum quidem deliberat, ut uidelicet redeundi facultatem relinquat, et ut ipsa recogitet, quid peccauerit; antequam dissipet murum; super eam extendit funiculum, quasi perpendens, quanta sint delicta uel qualia; ut similiter ipsa perpendat, alioquin  sciat, quia manum suam non auertit. Sed quia illa cogitare noluit, que peccauit, sed sanguis sanguinem tetigit, id est homo hominem occidit; murus est dissipatus, et ipsa hostibus subiecta. Audiant hec, qui temere iudicare non metuunt, nec causas iusto examine perpendunt. Dominus nichil sine mensura et deliberatione facit, sed iusto examine cuncta perpendit, qui perfecte omnia nouit. Antemurale fides est, que dissipato muro lugere dicitur: Non illa uidelicet, que per dilectionem operatur , sed quam demones credere et contremiscere dicuntur : per quam antequam murus dissiparetur, uirtutum scilicet ceterarum constructio, erat ei murus Christus, et antemurale per eamdem fidem in animo collocatus.  Sed quia noluit Christum custodem et defensorem habere, dissipatur operatio uirtutum, et luget antemurale; fides scilicet, qua iudicium credit et contremiscit. Ita non potest resistere hostibus: non quod penitentie locus auferatur, sed quia redire contemnit.

Allegorice autem. Cogitat Dominus dissipare muros filie Sion, cum super Ecclesiam funiculum peccatorum nostrorum et normam iudicii districti extendit, ut ipsam affligat secundum delictorum merita. Murus dissipatur, defensores scilicet et rectores, cum aut immatura morte subtrahuntur, aut ab hostibus superantur. Sed quia iusto Dei iudicio fit, manum suam a perditorum afflictione non auertit.  Urbs enim fortitudinis nostre Sion non minus ab inuisibilibus interius hostibus, quam a uisibilibus uastatur exterius. Luget enim murus, id est Saluator, dum nos lugentes facit. Christus in hac ciuitate et antemurale est et murus, cui suorum membrorum luctus ascribitur. Hic murus dissipatur, cum eius munitione Ecclesia desolatur. Huic simile est quod ait beatus Iob: Quasi rupto muro, et aperta ianua irruerunt super me, et ad meas miserias deuoluti sunt .  Quid hoc loco muri nomine, nisi Redemptor humani generis appellatur? De quo pro sante Ecclesie edificatione per prophetam dicitur: Ponetur in ea murus et antemurale . Ipse enim nobis murus est, qui ad corda nostra pergere malignorum spirituum cursum uetat. Qui nostre quoque fidei etiam antemurale posuit, quia priusquam se per carnem ostenderet, predicatores sui mysterii prophetas misit. Recte quippe prophete antemuralis nomine uocantur, qui dum subsequentem predicauerunt Dominum, quasi ante murum steterunt. Sed quasi murus rumpitur, cum prauorum persuasionibus fides que in Redemptore nostro est, in quorumdam corde dissipatur. Cum enim peruersis in hac uita potestas tribuitur, quid aliud quam erroris ianua aperitur? Quasi ergo rupto muro et aperta ianua super bonos mali irruunt, cum accepta temporaliter potestate peruersi ipsa quoque in quorumdam corde destruere munimina  fidei conantur. De quibus apte subditur: Et ad meas miserias deuoluti sunt, quia uidelicet prius ad suas. Nisi enim peruerse uiuendo ad suas ante miserias caderent, nequaquam ad eas postmodum et aliis suaderent. Sed post suas reprobi, et ad nostras miserias deuoluuntur, quando ad ea mala in quibus iam ipsi implicati sunt, etiam quosdam ex nobis sibi unitos trahunt. Potest quoque intelligi muri nomine munitio discipline, Salomone attestante, qui ait: Per agrum hominis pigri transiui, et per uineam uiri stulti, et ecce totum repleuerant urtice, operuerant superficies eius spine, et maceria lapidum destructa erat . Per agrum hominis pigri atque per uineam uiri stulti transire,  est cuiuslibet uitam negligentis inspicere, eiusque opera considerare. Quam urtice uel spine replent, quia in corde negligentium prurientia desideria terrena et punctiones pullulant uitiorum, quippe quia scriptum est: In  desideriis est omnis otiosus . Maceria lapidum destructa erat, id est disciplina Patrum ab eius corde dissoluta. Nam quia destructa lapidum maceria dissolutam esse disciplinam uidit, illic protinus secutus adiunxit: Quod cum uidissem, posui in corde meo, et exemplo didici disciplinam . Quasi ergo rupto muro hostis ingreditur, cum uel malignorum spirituum, uel prauorum hominum persuasione callida discipline munimina in corde dissipantur.

 Summopere igitur, fratres karissimi, uobis attendite, ne malignorum spirituum, aut peruersorum hominum suasione, Euangelii norma et sanctorum Patrum disciplina in cordibus uestris dissoluatur. Nam, ut supradictum est, quicunque in animo aut carnis delectatione aut praua persuasione rigorem Dominicorum preceptorum dissoluerit, inimicis ad  se ingressum prebebit. Oportet igitur nos indesinenter precepta Dominica opere implere, et sanctorum Patrum salutaria exempla ad memoriam reducere, ut exemplis confortati, et Dominicis preceptis instructi, recto possimus tramite incedere, et de hac ualle lacrymarum ad portum salutis exire. Sanctorum precedentium Patrum exempla fideles in bono opere confortant, et Dei precepta, quasi funes, eos ad celum subleuant. Unde in Ieremia legimus: Locutus est Abdemelech Aethiops eunuchus ad Sedeciam regem dicens: Domine mi rex, male fecerunt uiri isti omnia quecunque perpetrarunt contra Ieremiam prophetam, mittentes eum in lacum, ut moriatur ibi fame; non sunt enim panes ultra in ciuitate. Precepit itaque rex Abdemelech Aethiopi dicens:  Tolle tecum hinc triginta uiros et leuate Ieremiam de lacu, antequam moriatur. Assumptis ergo Abdemeleh uiris secum, ingressus est domum regis, que erat sub cellario; et tulit inde ueteres pannos, et ea que computruerant, et submisit ea ad Ieremiam in lacum per funiculos. Dixitque Abdemelech ad Ieremiam: Pone ueteres pannos, et hec scissa et putrida sub cubitu manuum tuarum, et super funes. Fecit ergo Ieremias sic. Et eduxerunt eum de lacu . Nunc itaque dicendum quid ista significent. Sicut ergo illi principes qui prophetam miserunt in lacum, eos significant qui fideles Christi semper desiderant mergere in cenum uitiorum et sordes peccatorum, sic iste Aethiops eunuchus, qui timore et amore  Dei compunctus, prophetam eripuit, significat predicatores de gentibus qui seipsos eunuchizauerunt propter regnum celorum, qui uere caritatis instinctu inique oppressos student de fouea eruere perditionis, quod et nomen eius testatur. Abdemelech enim seruus regis interpretatur, illius scilicet de quo dicitur: Rex magnus super omnes deos : cui ordo predicatorum seruit per uerbum Euangelii, gentes associando fidei. Quod autem diuinis admonitionibus, et precedentium Patrum exemplis adiuti, de huius uite profundo liberamur; bene per Ieremiam signatur, qui ut eleuetur de puteo, funes ad eum et panni ueteres deponuntur. Funibus enim precepta Domini figurantur, que, quia nos in peccato positos in commune  conueniunt et rapiunt, quasi ligant et trahunt, coarctant et leuant. Sed ne ligatus his funibus, dum trahitur, incidatur, simul etiam panni ueteres apponantur, quia uidelicet ne diuina precepta nos terreant, antiquorum Patrum exempla confortant, ut eorum comparatione nos posse presumamus quod ex nostra imbecillitate formidamus. Si ergo  de hoc profundo leuari non possumus, festine ligemur funibus, id est preceptis Dominicis astringamur. Intersint etiam panni ueteres, ut melius teneantur funes, id est precedentium confortemur exemplis, ne infirmos nos precepta subtilia uulnerent. Unde dicitur: Mementote prepositorum uestrorum, qui uobis locuti sunt uerbum Dei, quorum intuentes exitum conuersationis, imitamini fidem .

 Antiquorum ergo Patrum exempla, dilectissimi, ante mentis oculos reuocemus, eorumque, omni dilatione postposita, sequamur uestigia, ut mandatorum Dei funibus astricti et subleuati, ad eorum societatem, Christo duce, possimus pertingere, qui cum eodem Patre et Spiritu sancto in Trinitate perfecta uiuit et regnat Deus, per omnia secula seculorum. Amen.



SERMO DECIMUS OCTAuUS. IN RAMIS PALMARUM.


 Isaias propheta, fratres karissimi, ut uir nobilis, et urbane elegantie, qui multa Spiritu sancto edoctus de Christi incarnatione, natiuitate, passione, morte, ad inferos descensione, in celis ascensione ac Spiritus sancti missione, clara uoce predixit, iterum de secundo eius aduentu ad eruditionem et exhortationem nostram, imo totius Ecclesie, sanctis apostolis, et omnibus eiusdem Ecclesie rectoribus loquitur, dicens: Dicite filie Sion: Ecce Saluator tuus uenit, et merces eius cum eo, et opus illius coram ipso . Ac si apertius diceret: O uos sancti apostoli, et doctores ceteri, quibus Deus Ecclesiam suam doctrinis et exemplis regendam, et ab inimicis uisibilibus et inuisibilibus custodiendam commisit, dicite eidem Ecclesie speculationis  filie, ut non dormiens in peccatis, sed uigilans in Dei preceptis, non negligens in operibus, sed studens sanctis actionibus, exspectet Iesum Christum Saluatorem et sponsum suum uenientem ad iudicium. Unde iisdem Dei Filius ait in Euangelio: uigilate; nescitis enim quando Dominus domus ueniat: sero, an media nocte, an galli cantu, an mane . Utique sancta Ecclesia Dei Patris est filia et Christi sponsa. Deus Pater eam genuit per Euangelium Filii sui. Unde est illud: Dedit eis potestatem filios Dei fieri, his qui credunt in nomine eius . Et iterum: Ascendo ad Patrem meum, et Patrem uestrum . Filii quippe Dei adoptiui sunt, qui fidem rectam operibus tenent, moribusque dignis exornant. Unde in  Canticis sponsa, id est sancta Ecclesia, dicit: Filii matris mee pugnauerunt contra me . Spiritualiter primitiua Ecclesia, que initium sumpsit ex Iudea, totius Ecclesie est mater. Filii matris sancti apostoli exstiterunt, qui contra multitudinem gentium uerbo pugnauerunt, eamque, Domino cooperante, signis et uerissimis rationibus uicerunt, uictamque Christo subditam aut deuotam fecerunt. Aliter: Filii matris mee pugnauerunt contra me. Synagoga mater exstitit sancte Ecclesie secundum carnem: Iudei ergo filii Synagoge pugnauerunt contra Ecclesiam. Ecclesia ostendit unde primam persecutorum rabiem pertulerit, que grauior apparet  per hoc quod a contribulibus patiebatur.

Paulus, Ecclesie persecutor, secundum carnem filius Synagoge fuit. Dicat ergo Isaias propheta: O uos sancti doctores: Dicite filie Sion, id est sancte Ecclesie, que mala respuendo, bona sectando, uera a falsis discernendo, speculationis est filia: Ecce Saluator tuus uenit, scilicet ad iudicium, cum potestate magna et maiestate . Ecce merces eius cum eo, bonorum uidelicet et malorum, ut reddat unicuique iuxta opera sua . Et opus illius coram illo, potestas scilicet iuste iudicandi. Ipse est enim constitutus a Deo Patre iudex uiuorum et mortuorum . Ecce, inquit, Saluator tuus uenit, non alienus, sed tuus; non extraneus, sed in primo aduentu pro tua redemptione a  Deo Patre missus; pro te natus et passus, et non pro suis, sed pro tuis grauissimis peccatis crucifixus, mortuus et sepultus, et per suam ac Dei Patris potentiam resuscitatus, et in dextera eiusdem Patris sui exaltatus. Unde nunc illum in proximo scito uenturum, ut te, id est omnes actus tuos, et seculum examinet per ignem.

Sequitur : Et uocabunt eos populum sanctum. Sancti uidelicet apostoli, et alii doctores uocabunt sanctam Ecclesiam, quam acquisierunt, populum sanctum, congaudentes ei, ac dicentes: uos estis populus sanctus; uos redempti a Domino. Unde beatus Petrus: uos, inquit, genus electum, regale sacerdotium, gens sancta, populus acquisitionis, etc.  Et Paulus: Iam non estis hospites et aduene,  sed estis ciues sanctorum, et domestici Dei, etc.  Iterum subiungit dicens: Tu autem uocaberis Quesita ciuitas, et non derelicta. Ac si dicatur: O Ecclesia, tu uocaberis Quesita ciuitas, a Deo Patre scilicet sanguine Filii sui redempta; et non uocaberis derelicta, sicut olim Iudea propter negationem a Deo derelicta est, et destituta. Unde dicitur: uenit Filius hominis querere, et saluum facere quod perierat . Hec est enim ouis, scilicet sancta Ecclesia, quam pastor bonus querere uenit, aliis in deserto dimissis .

Sequitur : Quis est iste, qui uenit de  Edon, tinctis uestibus de Bosra? Hec in persona angelorum dicta sunt, scilicet mysterium Incarnationis, natiuitatis, passionis, resurrectionis Christi ignorantium et in eius ascensione querentium, ac dicentium: Quis est iste, qui uenit de Edon, tinctis uestibus de Bosra? Quam magnus, quam potens, quam admirabilis cum tanto exercitu tinctis uestibus de Bosra? Prius uidelicet sanguine in cruce; uel quia etiam tunc, hoc est in die iudicii, apparebunt cicatrices eius. Quidam angeli, ut diximus, non plene cognoscentes mysterium Incarnationis, passionis, resurrectionis; uidentes ad celos Dominum ascendere cum multitudine angelorum, et sanctorum hominum propria uirtute, non angelorum auxilio; admirantur ascensionis mysterium,  et quomodo sibi, et aliis aperiret regnum celorum. Unde et angelis Dominum comitantibus dicunt: Quis est iste, qui uenit de Edon, etc. Et in Dauid similiter: Quis est iste Rex glorie?  uidetur tamen Augustinus dicere super Genesim quod omnes angeli ab ipsa creatione sua statim cognouerunt in contemplatione sui Creatoris quidquid ipse erat facturus. Hieronymus uero aperte declarat quia quidam angeli donec perficeretur mysterium Incarnationis, ad plenum non cognouerunt.

 Edon, ab edulio rufe lentis, propter quam uendidit primogenita sua, dicitur, uel a colore. Interpretatur enim terrenus, uel sanguineus, et significat mundum. Esau enim querceus, uel roboreus; Seir hispidus, id est pilosus dicitur. Hic autem non  ipsum hominem, sed mundum secundum interpretationem significat: sicut et ciuitas Bosra, id est munita, uel firma, non rem suam hic, sed infernum secundum interpretationem significat, ubi firmiter, quasi sub multis custodibus, anime tenebantur. Unde dicitur: Quis deducet me in ciuitatem munitam?  uel Hierusalem terrenam significat, que firmissimis muris fuit munita, in qua passus est Dominus. Hieronymus inquit: Hierusalem interpretatur munita uel firma. Bosra autem ciuitas nec in terra promissionis, neque in Edon sita est, sed in Moab. uenit Christus de mundo sanguineo, uenit de Bosra tinctis uestibus, id est corporeis membris de ciuitate munita, scilicet Hierusalem,  ubi passus est; uel de inferno spoliato uictor cum fidelibus suis.

Sequitur: Iste formosus in stola sua, id est in habitu humanitatis, admiratiue ponitur. Ac si dicatur: Quis est iste formosus in stola sua, in humanitate scilicet ex uirgine suscepta, gradiens uel ambulans super omnes celos, in multitudine fortitudines sue, id est in plenitudine Diuinitatis, nullo egens auxilio? De quo Psalmista: Speciosus forma pre filiis hominum, etc.  Ac si diceret: Tu uerbum, tu Rex speciosus forma, id est in formosa diuinitate; pre filiis hominum, quia non tantum homo ut ceteri homines, sed Deus et homo.

 Nota quia posset dicere, pre angelis: sed quia uerum hominem uult eum ostendere, inducit formam filiorum hominum. Et hoc contra hereticos, qui dicebant esse phantasticum corpus. Speciosus forma, quia diffusa est, id est diffundetur gratia in labiis tuis, in preconiis uidelicet tuis, uel in presentia tua. Dicatur ergo ab angelis de Christo interrogantibus: Quis est iste formosus in stola sua, gradiens in multitudine fortitudinis sue?

Tacentibus angelis Christum comitantibus, ipse respondet, dicens: Ego sum qui loquor iustitiam, et propugnator sum ad saluandum. Ac si apertius diceret: Ego sum alpha, et omega ; Deus uidelicet ante omnia secula, et homo in fine seculorum, cui datum est a Deo Patre iudicium. Ego  qui loquor iustitiam, reddens unicuique iuxta opera sua ; et propugnator sum, contra demones ad saluandum genus humanum. Rursus querunt angeli et dicunt: Si ergo talis es, quare rubrum est indumentum tuum, et uestimenta tua sicut calcantium in torculari? Ac si manifestius dicerent: Quare rubrum est sanguine tuo indumentum tuum, id est corpus tuum; et uestimenta tua, membra uidelicet tua rubra sicut musto nigro subrubeo, sicut calcantium in torculari? Quasi tibi non conueniunt ista, sed homicidis, adulteris, et huiusmodi. Tanquam dicant angeli: Didicimus quod loqueris iustitiam, et salus omnium in tuo est arbitrio; et ideo scire uolumus quare uestimenta tua sint musto tincta, uel tunica que desuper texta est, et scindi non potest, et de utero  uirginali tantum candorem habuit, quantum fullo non potest facere super terram, quare sanguine cruentetur? Magis tibi clementia conuenit, quam crudelitas. Quibus ab ipso Dei et hominis Filio respondetur: Ideo scilicet, quia torcular calcaui solus, et de gentibus non est uir mecum. Omnes etiam discipuli, relicto me, fugerunt , et tamen a Iudeis calcatus tertia die resurrexi. Torcular pro suppliciis peccatorum ponitur. Unde Ieremias: Torcular calcauit Dominus uirgini filie Iuda . Interdum uero in congregatione nouorum fructuum; unde in bonam partem, Pro torcularibus psalmi titulantur. Utique Dei Filius torcular calcauit solus, crucem uidelicet, et omnia tormenta  passionis, in quibus quasi prelo pressus, ut etiam sanguis effunderetur corporis eius. Samson precisis crinibus Philistheis exponitur , Dei scilicet Filius inimicis uisibilibus et inuisibilibus: nec angelus, nec archangelus, nec quilibet celestis spiritus, nec humani generis ullus uel gentilis auxiliatur, uel Iudeus; solus pugnat, solus superat. Torcular, inquit, calcaui solus; et adiicit: Calcaui eos in furore meo et conculcaui eos in ira mea. Furor subitus, ira longa, unde: »Ira breuis, furor est.« Dicatur ergo: Quamuis occisus, calcaui eos, Iudeos uidelicet et demones; in furore meo, id est in uindicta; et conculcaui eos in ira mea, auferens demonibus mundi principatum, Iudeis locum  et gentem, sacerdotium, templum, et omnem dignitatem per Romanos.

Sequitur: Et aspersus est sanguis eorum super uestimenta mea; et omnia indumenta mea inquinaui. Ac si aperte diceret: Aspersus est sanguis eorum, meus scilicet ab eis fusus, super uestimenta mea, id est super membra mea; et omnia indumenta mea eorum opinione inquinaui, id est inquinari permisi. Aspersus est sanguis meus eorum, id est demonum, suasione, et Iudeorum ac militum operatione effusus. Unde est illud: Diabolus misit in cor, ut traderet eum Iudas, etc.  Eorum est sanguis suasione effusus, et ipsi ibidem uicti et occisi sunt. Similiter sanguis Christi Iudeorum dicitur, quia eum fuderunt, et inde uindictam sustinuerunt.  Et hoc est a simili uictoris dictum et uicti, cuius sanguis sepe super uestimenta uictoris aspergitur.

Iterum subiungit, cum ait: Dies ultionis in corde meo, annus retributionis mee uenit. Ac si apertius diceretur: Dies ultionis in demones, uel Iudeos in corde meo, dum penderem in cruce, quia annus retributionis mee, scilicet tempus acceptabile, uel redemptionis humani generis, uenit. Sequitur: Circumspexi, et non erat auxiliator; quesiui, et non fuit qui adiuuaret. Ac si diceret: Circumspexi, in cruce uidelicet positus. Unde est illud: Considerabam ad dexteram et uidebam, et non erat qui cognosceret me . Circumspexi et non mihi erat quilibet auxiliator; quesiui, adiutorem scilicet. Unde: dicitur: Exspectaui qui simul contristaretur,  et non fuit; qui consolaretur, et non inueni . Iterum dicit: Et saluauit mihi brachium meum, et indignatio mea ipsa auxiliata est mihi. Quasi diceret: Saluauit mihi brachium meum; saluationem fecit mihi, scilicet resurgendo; et indignatio mea, uindicta scilicet in demones, uel Iudeos, ipsa auxiliata est mihi. Aliter: Brachium meum, id est uerbum carni unitum, uel fortitudo mea, saluauit mihi omnes predestinatos ad uitam.

Sequitur: Et conculcaui populos, Iudeos scilicet, in furore meo, et inebriaui eos, id est repleui afflictione, et miseria per Romanos, indignatione mea, et detraxi in terra, hoc est in nichilum uirtutem eorum, demonum scilicet et Iudeorum. Propheta in  persona Iudaici populi penitentis, et misericordiam Domini erga se cognoscentis ait: Miserationum, inquit, Domini recordabor pressus pondere malorum: laudem Domini, signa et miracula predicando, super omnibus, bonis uel malis, que reddidit nobis pro peccatis nostris, quia iustus Dominus in omnibus uiis suis, et sanctus in omnibus operibus suis .

Ieremias propheta quasi de se loquens, aperte Christi passionem significat, dicens: Ego uir uidens paupertatem meam, in uirga indignationis eius . Uniuersas fere rerum lamentationes quinto questionis loco insigniri diligenti patet lectori:  deplorantur enim singula incommoda ante iudicis oculos sic digesta, ut uideantur uidere, et reipsa ad misericordiam descendere. Ego, inquit, uir uidens paupertatem meam, etc. Licet omnibus uideatur conuenire, excellentius tamen de Christo intelligitur, in quo sicut excellunt omnia, ita et uisio ista. Quid enim mirum si paupertatem suam quilibet uideat, qua pene omnis oppressus laborat? Sed sicut est gloriosior paupertas Christi, et mirabilior omnibus diuitiis seculi, qui non rapinam arbitratus est esse se equalem Deo, sed semetipsum exinaniuit, formam serui accipiens . ita hec uisio paupertatis profundior, ideo tota mentis et cordis intentione consideranda. Unde Psalmista: Beatus qui intelligit super egenum et pauperem  . Si hec paupertas communis esset, sensu discerni posset nec soli intellectui pateret. Nunc autem beatus predicatur qui intelligit super egenum et pauperem. Bene autem paupertas Christi admiranda est et inquirenda. Cum sanctorum, secundum Apostolum, altissima sit paupertas , que a paucis intelligitur, quanto magis ergo illa quam angeli imitantur, et de qua intellecta beatitudo nascitur. Sunt quidem beati pauperes spiritu , sed eo spiritu quo ista paupertas intelligitur que a sancto Spiritu reseratur. Propterea trium uersuum principia ab alphabeto  Hebreo insigniuntur, que doctrina interpretatur. Multa enim doctrina eget hic sensus de quo summus auctor gloriatur, et quasi singularis qui uideat  et intelligat, ait: Ego uir uidens paupertatem meam. Quasi Dei Filius diceret: Ego, cui adsunt omnes thesauri sapientie et scientie, uideo paupertatem meam, quam sponte pro aliis suscepi, quam miseri nolunt intelligere, qui nec omnimodam miseriam suam uolunt aduertere.

Ego uir uidens paupertatem meam. Potest omnium sanctorum ista uox esse, in quantum sunt uniti in Christi corpore, in quantum eamdem paupertatem fuerint imitati, in quantum in uirum perfectum fide et opere collecti. Unde sequitur: In uirga indignationis eius. Alia est uirga directionis, alia regni; est etiam uirga ferrea, qua conteruntur uasa testea in ira furoris, alia qua in equitate reguntur sancti,  ut dirigantur ad brauium superne uocationis. Est uirga indignationis, de qua ad Ierusalem dicitur: In indignatione mea percussi te, et in reconciliatione mea misertus sum tui . Hac enim uirga percutit, ut misereatur; hac uirga Christus percussus est, non quod indignatione dignus esset: sed propter populi scelus percussus est . Hoc est quod dicit: In uirga indignationis eius. Ob indignationem scelerum nostrorum Dei et hominis Filius paupertatem passionis sustinuit, ut liuore eius sanaremur . Huius paupertatis mysterium aut nulli sanctorum, aut pauci uident ad plenum. Quanta bonitas Dei, quantaque dilectio super  filios ire! quanta misericordia in filios reconciliationis! Ideo quasi solus uideat, dicit: Ego uir uidens paupertatem meam, etc. uidet suam miram  et ineffabilem, uidet membrorum suorum paupertatem, qua ipsi coniunguntur, scientes quia patientia pauperum non peribit in finem . Recte ergo uox est capitis et corporis, id est Christi et Ecclesie, quia castigat Deus omnem filium, quem recipit . Prolepsis in hoc loco presumptio rerum dicendarum notatur. Preponit eius, cum nondum dixerit ad quid referatur, quia notum esse non ambigit quod Pater Filium uirga passionis percusserit. Non ergo mirum si membra eius uirga indignationis ad correctionem percutiuntur, ut sit una uox, unus gemitus, unus ploratus in ualle lacrymarum.

 Moraliter etiam, Ego uir uidens paupertatem meam, exponatur. Solus spiritus hominis scit que sunt hominis , qui quoties diuino tangitur spiritu, paupertatem suam intelligens afficitur fletibus, dicens: Ego uir uidens paupertatem meam, etc., quia cum Dei indignatione flagellatur, cum fletibus afficitur, se nichil esse cognoscit, cui nulla operatio uirtutis est, ne de se presumere possit. Nemo enim bene gloriatur castum se habere cor . Ideo humilis lacrymosus confitetur: Ego uir uidens paupertatem meam, etc. Non enim de se presumit uirga indignationis percussus, unde addidit: Me minauit, et adduxit in tenebras, etc., quia omnis anima,  cum iram Dei recordatur, et terrorem iudicii discutit, et facta sua ante oculos suos quasi in mortis articulo ponit, meroribus se infectam in tenebris uersari uidet; dum meritorum suorum paupertatem agnoscit in uirga indignationis Dei. Unde bene dicit: Me minauit, et adduxit in tenebras, etc. Cum de se nichil nisi infirmum sentit, se adductam quasi in tenebras plangit. Talis anima, dum uirga discussionis Dei et minas contemplatur, et mala sua undique perscrutatur, adducta in tenebras, et non in lucem recte credit, ne de se presumens humilitatem perdat, superbiam incurrat, quia beati pauperes spiritu . Bene spiritus hominis paupertatem suam uidens, contremiscit, dum se sub uirga indignationis uersari non ambigit, et  se ad hoc minatam et adductam intelligit. Hec est doctrina que per aleph significatur, ut anima sese semper inspiciat, et omnia sua retexat, et lugeat, donec illustret eam Oriens ex alto, qui uenit illuminare his qui in tenebris et umbra mortis sedent .

Me minauit, inquit, et adduxit in tenebras, et non in lucem, tunc scilicet cum uoluit Pater conterere Filium in infirmitate, et reputatus est quasi leprosus, et percussus a Deo, et humiliatus ; quasi in tenebras, et non in lucem adductus est. Sed tenebre eum non comprehenderunt . Ecclesiam quoque, quam minis et terroribus subiicit,  adducit in tenebras afflictionis, et non in lucem presentis prosperitatis.

Unde sequitur : Tantum in me uertit, et conuertit manum suam. Materno autem Deus animam affectu exponit tentationibus, et abiicit; et aliquando plorantem, et dolentem in sinum recipit, lac doctrine suggerit, blanditur; et hoc est quod dicit: Tantum in me uertit, et conuertit manum suam tota die. Hoc quoque ad membra et caput eque refertur: Quicunque enim uolunt pie uiuere in Christo Iesu, persecutiones patiuntur ; quorum uox est: Tantum in me uertit, et conuertit manum suam. Alios enim non corrigit, sed libere uagari permittit; Ecclesiam uero tam de Iudeis quam de gentibus multis disciplinarum angoribus affligit. Manum ad  castigandum uertit, quia flagellat omnem filium, quem recipit ; et clementer conuertit, ut misereatur. Manum namque conuertimus, cum a feriendo retrahimus. Conuertit ergo manum parcendo, auxiliando eis quos emendat puniendo. De aliis autem dicitur: In labore hominum non sunt, et cum hominibus non flagellabuntur . Quod bene significatur, cum in edificatione Salomonici templi malleus, et sonitus non est auditus : quia omnia sic parata sunt, et dolata exterius, ut propriis iuncturarum locis aptentur interius. Unde dicitur: uertit manum suam, menia  scilicet limando, dolando, planando, ut conueniant in edificio. Et conuertit manum, iam scilicet  cessando, cum iustificatos propriis deputat mansionibus et ordinibus. Quorum ergo una structura est, et una membrorum compages, eorum una uox est, unus ploratus; et uox Christi, et Ecclesie sic unitur, ut integer Christus inueniatur.

Iterum subiungit, dicens: uetustam fecit pellem meam et carnem meam, contriuit ossa mea. Non uetustate peccati Christus afficitur, sed membra eius uitiis inueterata corrumpuntur, quod communiter deplorat et caput et corpus. Unde Dauid: Inueteraui inter omnes inimicos meos . Habet uir iste, qui uidet paupertatem suam, pellem et carnem uetustam; habet pelles arietum rubricatas ad operiendum tabernaculum, et hyacinthinas ad decorem . Pauper in his, que uetustate afficiuntur;  diues in illis, que ad decorem nominis eius proprio sanguine rubricantur, id est corpora sanctorum martyrio coronantur. Unde dicitur: Afferte Domino filios arietum . Hyacinthine uero pelles sunt ille, quos uirginitas euehit ad celum, ubi neque nubent neque nubentur, sed sunt sicut angeli in celo . Inde in tabernaculo proximiores sunt celo; sicut etiam pelles Salomonis, id est Christi, cuius pelles sunt omnes sancti, qui se cum Christo mortificauerunt, quibus teguntur uitalia corporis membra, ut possint imitari Christi passionem. Cuius quicunque pellis fuerit, in recessibus anime, quasi in Sanctis sanctorum diuina  mysteria, continebitur. Sed quia uarius est pellis effectus, in aliis pulchritudo laudatur, in aliis uero profunditas mysteriorum tegitur, in aliis Ecclesia defenditur; unde est illud: Pellem pro pelle, et cuncta que habet homo, dabit pro anima sua . Constat enim sanctos passionibus traditos esse, ut ipsorum et aliorum saluarentur anime doctrina et exemplis informande. Quasi dicat Satan: Quid istum mihi dare moraris, qui omnes sanctos passionibus tradis pro animabus saluandis? Quia ergo tanta est gloria pellium, gemit Christus, uel Ecclesia, quia quidam afficiuntur peccati macula quasi pellis inueterata. Peccatum pertinet ad uetustatem, uirtus ad nouitatem. Unde dicitur: Exuentes ueterem hominem cum actibus suis, et induentes nouum  , qui secundum Deum creatus est in iustitia, et sanctitate ueritatis . Hac uetustate confecta est Ecclesia, que in presenti non potest esse sine macula et ruga. Per carnem plebs uniuersa in corpore Christi quasi mollis et tenera significatur. Unde dicitur: Dum appropiant super me nocentes, ut edant carnes meas . Nisi enim uetustates peccati carnes essent, esca inimicorum non essent. Contriuit ossa mea, inquit, id est fortiores, quia in passione Christi etiam apostoli sunt contriti, et timore dispersi. Hec Deum fecisse dicit, quia iusto iudicio permisit.

uetustam fecit pellem meam, et carnem meam, contriuit ossa mea. Moraliter. Anima peccati sui uetustatem plangit; et non pelles, sed pellem uetustate  infectam gemit, qua primi homines a paradiso expulsi, sunt induti. Hec una multorum est pellis uetustate fuscata, que per primi hominis preuaricationem mortalitate, et peccati horrore omnes uestiuit. Unde est illud: Inueteraui inter omnes inimicos meos . Inde anima gemit, dum exterius quasi pellis inueteratur conscientia, et interius decor quasi caro corrupta tabe peccati consumitur. Ut edant, inquit, carnes meas , id est affectus carnales, ad quos quasi primos diabolus appropiat, ut eos, in quibus sunt, quasi carnem in corpus suum traiiciat. His finitis carnibus, erimus spiritus, et nil quod ledat reperiet inimicus. Contriuit ossa mea, anime scilicet uirtutes. Ossa enim  sunt firmamentum corporis, et uirtutes mentis, quibus confractis uel oblectamentis, uel tormentis, uel dolis antiqui hostis, recte anima plangit ossa sua contrita.

Sequitur: Aedificauit in gyro meo, et circumdedit me felle, et labore. uox Ecclesie gementis, imo Christi in suis membris, qui in passione deprehensus, ait: Traditus sum, et non egrediebar ; quia edificauerat, Pater scilicet, aduersus eum in gyro obsidionem, quando eum armis, et facibus circumdederunt, et uinctum ad presidem duxerunt . Hoc uallo circumsepta, quasi felle amaritudinis, et labore tribulationis, afflicta est humanitas Christi. Sic etiam uallatus, ad passionem ductus est, et ibi cibatus felle et labore. Unde in  eius persona ait Psalmista: Dederunt in escam meam fel, et in siti mea potauerunt me aceto . In felle, amaritudo passionis in mente designatur; in labore, tribulatio in carne, ut integra Christi passio intelligatur. Easdem passiones quotidie Ecclesia patitur, que est de carne eius, et de ossibus eius , ut compleat ea que desunt Christi passionum . Inde dicit: Aedificauit in gyro meo, et circumdedit me felle et labore. Ecclesia enim omnibus obsessa malis, inter scorpiones habitat, ubi sedes est Satane ; hereticorum uallatur exercitu; a falsis fratribus quasi felle, et labore potatur; persecutorum undique opprimitur tormentis; hinc seculi oblectamenta, et carnis blandiuntur desideria, illinc hostis antiquus undique  tendit insidias. Unde recte clamat: Aedificauit in gyro meo, et circumdedit me felle, et labore. Unde alibi: Quis dabit mihi pennas sicut columbe, et uolabo et requiescam?  His et huiusmodi in mente quasi felle amaricatur; in carne uero labore fatigatur.

Aedificauit in gyro meo, et circumdedit me felle, et labore. Moraliter autem sic anima quelibet dolet felle malitie conclusa, labore fatigata, maxime cum se undique urgeri circumspicit, et propriis iniquitatibus repleri. Hoc enim immundi spiritus tentant, si quando, si quomodo miseram animam prauis oblectamentis inuoluant, et pessimis repleant desideriis, quorum nouissima fiunt omni felle amariora.

 Iterum subiungit, dicens: In tenebrosis collocauit me, quasi mortuos sempiternos. Hic prophetis assimilatur Christus. Unde dicitur: In manibus prophetarum assimilatus sum . Et iterum: Multifariam, multisque modis, etc.  uerba ista aperte Christi passionem insinuant. Dicatur ergo: In tenebrosis collocauit me, etc. Hoc maxime ad caput, id est ad Christum, uidetur pertinere. Christus enim pro nobis mortuus est, non sicut mortui seculi, qui mortem recipiunt in mercedem iniquitatis, et ex propagine peccati; unde, quasi mortuos sempiternos: licet enim uere mortuus, tamen non repulit eum Deus in sempiternum. Collocatus est tamen in tenebris, uel inferni, uel sepulcri,  uel passionis, sed non mortuus sempiternus, quia inter mortuos liber, quia sine peccato. Unde et cito surrexit.

His tribus uersibus BETH littera expletur, que et confusio interpretatur. Qui enim in uetustate decidit uiribus fractis, uallatur obsidione antiqui hostis, repletur felle amaritudinis, et locatur in tenebrosis, id est in confusione. Quia uero confusio plangitur humani generis, iure sub hac littera totius domus ruinam plangit, et maculam uetustatis. BETH quippe domus interpretatur, que pro confusione sua dicit. uetustam fecit pellem meam, etc. Potest siquidem ad Christum referri uetustas pellis secundum mortalitatem carnis, quam induit. Reliqua uero sub hac littera ipsi conuenientius aptantur.

 In tenebrosis collocauit me, sicut mortuos sempiternos Moraliter. Anima in confusione posita gradatim luget: primum, quod uetustate peccati marcida iacet; deinde, quia inimici fraude uallata, exire ad libertatem non ualet, circumdata concupiscentiarum felle, et peccatorum labore; tandem amisso lumine in tenebris collocata, nec seipsam, quantum sit misera, quantum infelix, quibusue oppressa malis, aut nudata bonis, uidere potest. Hoc enim maxime conatur inimicus, ut anima lumen amittat, nec amissum recipiat. Hinc Philisthei oculos Samsonis eruunt, deinde ad molam mittunt, ut ambulans in circuitu, nunquam uiam uite inueniat. Hinc Sedecie Nabuchodonosor oculos effodit, deinde uinctum in cauea Babylonem ducit, ut in confusione conclusus  lucem non uideat amplius. Dum tamen talis anima adhuc in carne deuincta plorat, non est uere mortua; sed dum datur ei locus penitentie, per spem uiuit, antequam urgeat super eam puteus os suum . Sed quia, Deo miserante, de profundo iniquitatis ad uitam redit, GIMEL littera sequitur, que retributio, uel plenitudo interpretatur.

Circumedificauit aduersum me, ut non egrediar; aggrauauit compedem meum. Ac si Christus dicat: Excitauit Pater aduersum me corda Iudeorum, circumdedit cohortes, ut non egrediar de manibus earum, donec impleantur uaticinia prophetarum. Exclusit orationem hanc, scilicet: Pater, transfer a me calicem hunc, si fieri potest .

 Ecclesia quoque concluditur dogmatibus hereticorum, uallatur suppliciis persecutorum, quod deplorans totum Deo tribuit, cuius iudicio fit. Aggrauauit compedem meum, id est immanitatem tormentorum, uel deceptionum, quod frequenter contigisse nemo dubitat. Suam quoque exclusam orationem gemit, dum ad probationem diuinum auxilium differtur, sed non aufertur. Sed habet anchoram, id est spem suam, in celo fixam, ne huiusmodi fluctibus submergatur. Sequitur: Conclusit uias meas lapidibus quadris, id est itinera sanctarum Scripturarum quadratis philosophorum eloquiis, ne recto tramite fidei ciues ad optatam ueniant patriam. Semitas meas subuertit, subtilissimas scilicet diuinarum rerum intelligentias  seculari dogmate subuerti permisit.

Circumedificauit aduersum me, ut non egrediar; aggrauauit compedem meum. Moraliter. Anima, cui iam retributio, quam significat GIMEL, pro sceleribus suis imminet, exclamat: Circumedificauit aduersum me, etc Quasi diceret: Circumdederunt me dolores mortis, et pericula inferni inuenerunt me . His compedibus anima pregrauata, ne euadere possit, formidat, cuius fuit corruere, sed miserantis Dei est eruere. Cui hoc miserabile est quod conclusa carcere captiuitatis pessime, non potest egredi ad libertatem actionis bone. Aggrauatur compedibus delictorum, et carnalium uoluptatum; aggrauatur  dolis inimici, ut nequeat libere his constricta laqueis ad ea que non uidentur properare. Aggrauantur compedes, quoties iniquitati iniquitatem apponimus, que super plumbum recte sedere describitur.

Iterum subiungit, dicens: Exclusit orationem meam. Lacryme et preces misericordiam merentur iudicis. Unde ualde potest contristari, cum sic sibi iudicem offensum sentit, ut oratio ad fontem pietatis transire non possit: quod fit quoties Deus sic nos peccare permittit, ut flagitia nostra obturent aures pii iudicis. Unde dicitur: Qui claudit aures suas, ne audiat legem, oratio eius erit exsecrabilis . Iterum dicit: Conclusit uias meas lapidibus quadris, etc. Habent peccata quadraturam  suam. Unde dicit Betius  :

Hinc metuunt, cupiunt, gaudentque, dolentque.
His conquadrantur itinera peccatorum nostrorum, ut tandem ad se redeat infelix anima uetustate infecta ab inimicis circumsessa, felle iniquitatis et miserie uallata, uanis fatigata laboribus; contra quam hostes interius exteriusque deseuiunt. His aggrauata compedibus pium iudicem roget, indesinenter clamet, ut saltem propter improbitatem accipiat, quod petit: quia prope est Dominus omnibus inuocantibus eum; omnibus, qui inuocant eum in ueritate . Alioquin ad patriam transire non potest, si obstruunt ei uiam concupiscentia oculorum et uoluptas carnis, et superbia uite . Quod si ad Scripturas sanctas, quasi ad pascua uite se  conuertit, in quibus rectam uiam inuenit; continuo occurrunt quadrati lapides hereticorum, quibus uia fidei obstruitur, et semite subuertuntur. Unde dicat anima cum Propheta: Quis dabit mihi pennas sicut columbe, et uolabo, et requiescam?  Et cum Apostolo: Infelix ego homo, quis me liberabit de corpore mortis huius?  Ab his enim omnibus sola diuina gratia liberat.

Sequitur: Ursus insidians factus est mihi; leo in abscondito. Historice: Quid terribilius quam auctorem nostre salutis ursum et leonem fieri nobis? Ursus fera fraudulenta in brachiis et lumbis fortissima. In Nabuchodonosor, et in uespasiano, et Tito, qui alibi aper et singularis   dicitur, Dominus ursus et leo uocatur, in quibus Dei potestas  inimicos ulciscitur. Plangitur ergo iuste, quod Deus pius et clemens Dominus, peccatis exigentibus, leo fit uel ursus, ut eius potentia hostes obsideat, et affligat. Quasi signum ad sagittam Hierusalem ponitur, quia circumfusis hostibus undique obsidetur, ut frequenter quasi sagittis uulnerata ad medicum redeat uel coacta. Has sagittas, id est has gentes quasi arcu tenso moderato iudicio contra Hierusalem misit, ut uel sic Deum timere disceret, ne hostium suorum sagittas uulnerata deficeret. Huius semite subuertuntur ab hostibus, et ipsa confringitur. Ursus insidians factus est mihi; leo in abscondito. Moraliter.  Sub DALETH littera que timorem sonat, plangit Ecclesia timore percussa. Ursus insidians factus est mihi; leo, etc. Quia et uim sagittarum in aperto, et insidiarum in occulto experta plangit quasi desolata. Tetendit arcum suum, id est iudicium, quod tamen differt, quia mauult inuenire quos remuneret, quam quos damnet. Unde dicitur: Dedisti metuentibus te significationem, ut fugiant a facie arcus . Potest etiam per arcum Scriptura intelligi, in qua chorda noui Testamenti flectitur duritia ueteris. Inde sagitte emittuntur, quibus cordis duritia penetratur. Ex arcu iudicii sagitte emittuntur ad perimenda uitia, et alia que uulnerant caritatem. Anima autem est quasi signum, ut hinc suscipiat caritatis uulnera, inde repellat inimici iacula.

 Ursus insidians factus est mihi; leo in abscondito. Allegorice. Communis uox est capitis et corporis, quod ursus insidians factus sit is, qui et eternus est et incommutabilis: non quod a natura pietatis et bonitatis mutetur, sed propter effectus. Illum enim contra filium suum erigi permisit, qui uelut ursus insidians fraude et fortitudine perimere, et decipere tentauit, sicut et corpus eius a principio usque in finem. Leo in absconditis. His duabus bestiis omnis seuitia diaboli demonstratur; et per leonem ipse diabolus, per ursum uero membra eius, heretici uidelicet et falsi fratres. Ursus enim licet brachiis et lumbis sit fortissimus, tamen capite eius infirmus, sicut omnes mali caput habent infirmum, id est diabolum,  qui uel in manifesto ut leo, uel ut ursus in abscondito circuit, querens quem deuoret . Patet, quia confidit de sua fortitudine, qui rugiens et frendens circuit, de cuius insidiis Psalmista dicit: Insidiatur in abscondito, tanquam leo in spelunca sua . His armis contra caput pugnat, et membra. Unde gemit Propheta, imo Christus et Ecclesia: Ursus insidians factus est mihi; leo, etc.  He sunt bestie, que contra Dauid pastorem ouium ueniunt, quia gregem deuorare cupiunt, sed Dauid eruit oues de ore leonis, et faucibus ursi, et brachia decerpit. Hic est Christus, qui oues suas ducit ad pascua uite, et eruit de ore leonis, et ursorum brachia confregit. Nos autem populus eius, et oues pascue eius . Tollunt etiam arietem  de medio gregis, sicut ipsum Dauid nouimus dixisse, quem si Dominus non eruisset, de manu eorum non euasisset. He bestie aduersus Dauid consurgunt, id est contra ipsum Christum; Dauid ursum et leonem interfecit, quod factum est in morte Christi, quando oues liberauit.

Semitas meas, inquit, subuertit, et confregit me; posuit me desolatam. Hoc lugendo repetit, posuit me desolatam. Hierusalem scilicet, quam supra propheta plangebat, iam fortassis in se reuersa, imo Christi sponsa sanguine eius dotata gemit se desolatam, et quasi adulteram a sponso derelictam. Quasi signum, inquit, ad sagittam. Christus enim et Ecclesia in signum contra omnes erias potestates, et fallacias, atque in titulum erigitur. Unde est  illud: Spectaculum facti sumus mundo, et angelis et hominibus . Christus enim in se, et in membris omnibus inimici opponitur iaculis.

Sequitur: Misit in renibus meis filias pharetre sue. Historice. Dominus iusto iudicio, quasi arcu diu extenso, mittit tandem in renes sagittas filias pharetre, ut eorum libidinem puniat, de quibus dicitur: Unusquisque ad uxorem proximi sui inhiabat . Per pharetram occultum Dei iudicium signatur, quo Nabuchodonosor et alii uastatores contra Ierusalem quasi sagitte diriguntur, ut exposita sicut signum uulneretur; quam cum propheta iam obsessam increparet, quasi nugacem irrisit. Unde dicitur: Factus sum in derisum omni populo meo, canticum eorum tota die. Repleuit me amaritudinibus,  inebriauit me absinthio. In se completum dolet, et in populo suo, quod Domini predixerat comminatio. Cibabo, inquit, populum istum absinthio, et dabo potum eis aquam fellis . Unde nunc dicitur: Inebriauit me absinthio. Repleta enim fuit Ierusalem et in prima captiuitate et in secunda, et potata absinthio, angustiis scilicet et necessitatibus. Per aquam fellis significatur magnitudo malorum, et sempiternum captiuitatis iugum, aut ignorantia legis, quia repleti amaritudine fellis, pro Christo Antichristum sunt recepturi. Misit in renibus meis filias pharetre sue. Moraliter quoque anima his et huiusmodi amaritudinibus quotidie inebriatur, ut nichil ei dulce in presenti uideatur, dum tantis malis incessanter  affligitur. Misit, inquit, in renibus meis filias pharetre sue. Iterum allegorice dicatur, ut ueritas passionis Christi subtilius intelligatur. HE littera, uiuo uel est interpretatur; a principio enim huius alphabeti exinanitio Christi ostenditur, secundum illud: Exinaniuit semetipsum, formam serui accipiens, etc., , propter quod opprobria, et passiones mortemque sustinuit. Ac si diceret: Quamuis multa passus sim, tamen uere sum, et uere uiuo, et uitam peccatoris uolo, quia uita non uult mortem. Hec namque uox sponsi et sponse communis est, ut illa confiteatur quod est et uiuit, et ille respondeat, Sum et uiuo, secundum illud: Resurrexi, et adhuc tecum sum . Hic ergo qui est, et uiuit, et pro nobis plangit et pro illis, misit in  renibus meis filias pharetre sue, etc. Pharetra Patris Scriptura est, ex qua iudicio Dei quasi ex arcu sagittas corpus Christi accepit, quas et ipse prior pertulit. Has sagittas aliquando ardentes facit, ut corda frigida a caritatis calore uulnerent. Heretici quoque sagittas infidelitatis toxicatas ex hac pharetra producunt, et corda innocentium feriunt. Ex hac pharetra ueniunt sagitte, quibus exterior homo timore configitur, et interior amore afficitur. Unde dicitur: Confige timore tuo carnes meas, etc.  Quod enim ait: Misit in renibus meis filias pharetre sue, id est affectiones diuini amoris uel timoris, in renibus propagatio carnalis, et in fide uirtutum generatio spiritualis designatur. De his renibus gignit Christus in utero caste Matris,  scilicet Ecclesie, spirituales filios. Mittit in renibus filias pharetre, id est sagittas, quibus ad amorem uulnerentur uel ad timorem, ut uitia perimantur, uirtutes propagentur. Unde Dauid: Ure renes meos et cor meum ; et alibi: Sagitte tue infixe sunt mihi, etc.  Sancti quoque predicatores de hac pharetra quasi sagitte diriguntur; unde dicitur: In pharetra sua abscondit me . Ac si dicat Christus: Deus Pater quasi sagittam electam abscondit me in pharetra sua, ut occultus latebris Scripturarum, tandem ex arcu missus, probem renes et corda omnium.

Sequitur: Factus sum in derisum omni populo meo, canticum eorum tota die. Cui simile est illud: Ego sum uermis et non homo: opprobrium hominum,  et abiectio plebis , quod in passione declaratum est. Repleuit me amaritudinibus passionis, inebriauit me absinthio myrrhati uini. Unde dicitur: Dederunt in escam meam fel, et in siti mea potauerunt me aceto . Cum dicit se inebriatum absinthio, ostendit tam interius quam exterius se affectum amaritudine passionis. His et huiusmodi doloribus totum Christi corpus usque ad consummationem cruciabitur. Totum Christi corpus, uniuersam dico Ecclesiam eius pretioso sanguine redemptam, que magistri sui et Domini informata exemplo, deuote bona operatur, et patienter aduersa patitur.

Nos ergo, fratres karissimi, tam magna erga  nos Dei beneficia cognoscentes, eiusque Filii passionem spirituali amore et cordis contritione uenerantes, dignum est ut ei cum lacrymis gratiarum actiones indesinenter persoluamus. Ideo pro nobis ille passus est, ut nos Deo Patri acquireret, et cor nostrum ab omni impietate mundaret, et linguam nostram, que prius idola laudabat, ad unum et uerum Deum in Trinitate laudandum doceret, et animas nostras a sordibus uitiorum quotidianis lacrymis mundandas esse monstraret.

Hec quippe Elias typice designauit , ubi contra pseudoprophetas et sacerdotes, utrum Baal an Deus Isrel esset colendus? sacrificium bouis sine igne proposuit; quod mox oratione completa celestis ignis consumpsit, sicque eos presente Achab rege  et populo Isrel uicit, et in torrentem Cison interfecit. Ait Elias ad omnem populum: uenite ad me, et accedente ad se populo curauit altare Domini, quod destructum fuerat, et tulit duodecim lapides iuxta numerum duodecim tribuum filiorum Isrel, et edificauit ex lapidibus altare in nomine Domini. Sic et Redemptor noster contra mundi principem et satellites eius dimicans et superans per passionem suam, et crucem, altare Domini, quod destructum fuerat,  id est fidelium corda a labe iniquitatis purgans, aram Deo dedicat, que ex duodecim lapidibus constructa dicitur, quia ex his qui propheticam et apostolicam fidem uel doctrinam sequuntur, gratissima Deo ara construitur, in qua sacrificium laudis in odorem suauitatis offertur.

Sequitur: Fecitque aqueductum quasi per duas aratiunculas in circuitu altaris, ex contrito uidelicet corde, et humiliato spiritu, flumina producendo lacrymarum pro beneficiis passionum, et resurrectionis Christi a Deo sibi collatis pro timore gehenne, et desiderio eterne uite. Ibi Elias ligna composuit, quia Dei Filius sanctorum Patrum dicta et facta ad exemplum credentibus constituit: Diuisitque per membra bouem, et posuit super ligna, cum  omnes actus suos ad exemplum sanctorum Patrum fideles formare docuit. Iussitque super holocaustum, et super ligna semel iterum, et tertio aquam infundere; quia omni tempore est necesse uerba, cogitatus et omnia opera nostra in pura oratione, et cordis compunctione lacrymarum mundare, et non prius cessare quam fosse aqueductus repleantur, id est donec futurum gaudium succedens merori perfecte compleatur. Sicque erit iuxta id quod sequitur: Cecidit ignis Domini et uorauit holocaustum, et ligna et lapides. Quando discrimen superni iudicis dicta ac facta, et totam uitam nostram perfecte examinans, probando nos, sicut in igne probatur argentum et aurum , immortales et beatos factos in sede collocabit perpetua, ut ad instar Isrelitarum  in eternum gratulando canamus: Dominus ipse est Deus . Sine dubio Dominus ipse est Deus, in Deitate unus, et in personis trinus, preter quem nunquam fuit, nec est nec erit alius, qui nos pretiosissimo Filii sui sanguine misericorditer liberare est dignatus ab eternis gehenne ignibus.

Itaque, dilectissimi, sicut iam superius diximus, conflemus in lacrymis duritiam cordis nostri, gratias agentes Deo et Patri, qui unico Filio suo non pepercit, sed pro nobis omnibus tradidit illum passioni et morti . Dignum est ergo, karissimi, ut sicut ille pro nobis est passus, et nos pro ipsius amore carnem nostram cum uitiis et concupiscentiis crucifigamus, eiusque uestigia, in quantum  possibile est sequamur, et cum eo, despectis huius mundi blandimentis, moriamur; quo ipse ascendit, ad dexteram uidelicet Patris, nos quoque pro modulo nostro ipsius gratia adiuti de uirtute in uirtutem proficiendo ascendamus, ipsumque cum eodem Patre et Spiritu sancto unum et uerum Deum cum omnibus sanctis sine intermissione laudemus, ipso prestante, qui in Trinitate perfecta uiuit et regnat Deus per infinita seculorum secula. Amen.



SERMO DECIMUS NONUS IN RAMIS


 Dicite filie Sion: Ecce rex tuus uenit tui mansuetus, sedens super asinam, et pullum filium subiugalis . Mandat uobis et denuntiat Rex celi, fratres karissimi, per prophetam Zacariam gaudium sui aduentus, uenit ad reconciliationem Dominus, qui pro peccato primi parentis ab hominibus fuerat quasi extraneus atque alienus. Igitur antequam ueniret premisit legatos, patriarchas scilicet et prophetas, precipiens eis, dicens: Dicite filie Sion, id est annuntiate Ecclesie mee, que ideo filia Sion uocatur, quia Sion speculatio interpretatur. Sancta quippe Ecclesia speculationis et discretionis debet esse filia, eligendo bona ac Deo placita, reprobando mala, et que Deo sunt contraria; et in Scripturis sanctis speculando ab hostibus circumspecta.  Unde Dominus ad prophetam loquitur, dicens: Si pretiosum a uili separaueris, quasi os meum eris . Sancta igitur Ecclesia, uel quelibet sancta anima, quasi os Domini efficitur, quia per eam Domini uoluntas a bonis mala discernendo perficitur.

Et quid nuntii huius omnipotentissimi Regis dicant, subiungit: Ecce rex tuus uenit tibi mansuetus. Dominus propter peccatum primi hominis ab humano genere recesserat, qui ei prius rationabiliter uiuenti proximus fuerat. Apparet enim Dominum contra Adam iratum fuisse, dum legitur, post eiusdem Ade peccatum in paradiso ad auram post meridiem deambulasse. Deus in hoc facto se uelle  miserrimo homini succurrere demonstrabat; quia, qui primum ei per creationem propinquus fuerat, iam ab eo remotus per culpe preuaricationem deambulabat, dum tamen quasi condolens dicebat: Adam, ubi es?  Ac si diceret: In quanta miseria positus es? Deambulabat Dominus in illis, et non stabat, quia illi in eius preceptis stabiles non fuerant. Et bene ad auram post meridiem deambulabat Dominus, quia iam auferebatur ab eis lux illa feruentior caritatis, appropinquantibus eis uitiorum tenebris. In medio namque ligni se absconderunt, quia obliti precepta sui Creatoris in errorem atque arbitrium sue uoluntatis se conuerterunt; aura uero ad quam Dominus deambulabat, refrigerationem caritatis in mente hominis significabat.  Sed Dominus qui ab homine recesserat per iustitiam, ad hominem uenit per misericordiam. Per uiscera enim misericordie uisitauit nos Oriens ex alto . Unde Propheta ait in Psalmo: Inclinauit celos, et descendit; et caligo sub pedibus eius ; inclinauit celos, id est humiliauit celestia, scilicet diuinitatem humanitati coniunxit,  celestia terrenis sociauit, summa imis uniuit; ipsos etiam angelos ad pacem hominis reuocauit. Et descendit, id est hoc modo formam serui accipiens, seipsum minorauit per commiserationem quam de humani generis reparatione habuit. Inclinati sunt angeli, quando accedentes ad Dominum ministrabant ei .

Sed quamuis Dominus noster iehsu Christus pro nobis factus est humilis, quamuis particeps nostre fragilitatis, tamen caligo sub pedibus eius, id est diabolus, qui caligo et obcecatio est mundanorum, fuit sub pedibus eius, scilicet plenarie fuit ei subiectus, atque ab eo uictus. Cum fortis miles in prelio, scilicet Christus, ad pugnam uenit, in sole tabernaculum suum posuit . Tabernaculum  Christi corpus illius exstitit, in quo Deo Patri militauit. Illud posuit, id est constituit in sole, hoc est in uirgine, que ut luna fuit pulchra, et ut sol electa . Pulchra ut luna exstitit, quia tenebras noctis, scilicet huius seculi, illuminauit. Electa ut sol refulsit, quia sola pre ceteris feminis calore sancti Spiritus inarsit, atque concepit. Reuera in sole posuit tabernaculum suum, id est in manifestatione bonorum operum, quia infirmos curauit, mortuos suscitauit, peccatores iustificauit. Per carnis itaque coniunctionem factus Ecclesie sponsus processit de thalamo suo, id est de uirginis utero. Exsultauit ut gigas, scilicet ut fortis, ad currendam sue militie uiam , et uenit  contra principem huius mundi ad pugnam dicens: Nunc princeps huius mundi eiicietur foras , scilicet ab humanis mentibus, in quibus regnauerat prius. Deinde paucos et pauperes discipulos elegit, sicut Apostolus dicit: Que stulta sunt huius mundi elegit Deus et contemptibilia, ut confundat sapientes; et que sunt infirma, ut confundat fortia . Sic enim ipse cum Ierosolymam properaret, non requisiuit uehiculum potentis equi, sed humilis ac despicabilis aselli.

Necesse est igitur, dilectissimi, ut ad que premisimus redeamus. Ecce, inquit, rex tuus uenit tibi mansuetus, sedens super asinam et pullum filium subiugalis. Hic aduentus Christi redemptio est, et salus utriusque populi. Ac si diceret: Rex celi non  alienus, sed tuus, uenit per assumptam humanitatem, et tibi, id est ad tuam saluationem uenit certe, non sibi, qui non indiget seruo, sed tibi, qui egenus et exsul eras et indigens Domino. uenit suscitans a terra inopes, et de stercore erigens pauperes . Suscitans sordidos in peccatis a terra, id est a terrenis delectationibus inopes celestium  diuitiarum, et erigens de stercore uitiorum pauperes uirtutum. Unde scriptum est: Computruerunt iumenta in stercore suo , id est stulti in stercore uitiorum. uenit hic Rex celorum ac terre non iratus, nec terribilis, sed mansuetus et humilis; humiliauit enim se usque ad mortem, mortem autem crucis . Adeo enim pro nostra salute fuit humiliatus, ut in ipsa passione positus a Deo Patre uideretur esse derelictus. Unde etiam Deo Patri dicebat iam in cruce positus: Deus Deus meus, quare me dereliquisti?  Et iterum per Psalmistam predixerat: Ego sum uermis et non homo, opprobrium hominum et abiectio plebis ; et rursus: Deus meus, clamabo per diem, et non exaudies; et nocte, et non ad insipientiam mihi  .

Sed uidendum est quomodo in ipso articulo passionis a Deo Patre se dicat derelictum Dei Filius, qui est ei consubstantialis et ceternus. Deus antiquis Patribus temporalia tantum bona conferebat, id est copiam frumenti, uini et olei, et uictoriam eis de inimicis concedebat. Deus autem ac Dei Filius in mundum ueniens, alia bona predicauit et promisit, que genus humanum pro culpa sua ab initio perdidit. Ideo igitur in hoc mundo pauper esse uoluit, ut uerbo et exemplo ostenderet temporalia bona a fidelibus non esse requirenda, sed potius contemnenda. Ut ergo nobis diuitias bonitatis sue conferret, adeo paupertatem sustinuit, ut in natiuitate eum mater in presepio reclinaret  ; et ut fatigatus ex itinere iuxta fontem sederet, a muliere aquam peteret ; et ubi reclinaret caput suum non haberet . Ecce iste Dei et hominis Filius secundum humanitatem sibi a Deo derelictus uidebatur, quem egere et tribulari patiebatur; et ideo ait: Deus Deus meus, respice me , id est corrobora me, et ne in hac passione permittas me deficere in qua uideor derelictus a te: ideo respice me, quia me dereliquisti, id est uisus es dereliquisse me. Et quare me dereliquisti?  Ac si diceret: Alii nesciunt, sed ego cognoui; alii ignorant, quare me permittis sustinere hanc passionis sententiam, sed ego exponam. Ideo uidelicet me dereliquisti in temporalibus  aduersis, ut me glorifices in spiritalibus eternis. Hac de causa me permittis pati aduersa in hac presenti uita, ut me exaltes post mortem in gloria tua. Certissime scio, quia ideo me uoluisti in hoc tempore passioni esse subditum, ut post resurrectionem in tua eternitate me constituas super opera manuum tuarum ; ut humanitas, quam, te iubente, ex uirginis matris substantia accepi, illa in dextera tua gloriam habeat per gratiam, quam habui apud te, priusquam mundus fieret, per naturam. Ideo igitur me, dulcissime Pater, dereliquisti, quia hoc exigebant peccata populi mei, quem redimere ueni. Hoc est etiam, quia uerba delictorum meorum, scilicet meorum hominum, longe sunt a salute mea  ; quia peccata eorum exigunt ut ego pro eis interficiar, et sic impleatur uoluntas tua. Ego, inquit, sum uermis, et non homo. Idcirco Dominus noster iehsu Christus uermi assimilatur, quia sine coitu, ut uermis, generatur. Sicut terra humida radiis solis calefacta, uermem gignit; ita Dei genitrix uirgo semper Maria sola Dei uirtute obumbrata, et ardore sancti Spiritus inflammata Christum genuit.

Dicatur ergo: Ego sum uermis, id est conculcatus, et uilis sicut uermis; non sum reputatus ut homo, sed ut uermis, quia sum opprobrium hominum, et abiectio plebis: Deus meus, clamabo tibi per diem, et non exaudies, etc. uerba ista hoc modo sunt intelligenda: Persona Christi, sicuti ex duabus  constat substantiis, uidelicet diuinitatis et humanitatis, ita erat in eo duplex uoluntas, una scilicet naturalis, et alia spiritalis. Naturalis uoluntatis est uitam presentem diligere, mortem pro uiribus abhorrere atque uitare, prospera amare: que tamen uoluntas peccatum non est, si secundum rationem spiritali uelit uoluntati consentire. Spiritalis uoluntatis est, celestia amare, mortem non timere, imo eam uelut ingressum regni diligere, aduersitates pro amore Dei libenter ac patienter sustinere. Utramque ergo uoluntatem Christus se habuisse insinuat, ut doceret quomodo utraque a fidelibus habenda erat. Ex natura etenim carnis indicat se timere, cum dicit: Tristis est anima mea usque ad mortem . Sed per spiritualem uoluntatem  semper uicit naturalem. Cum enim oraret prosperitatem carnis, exaudita non est; cum autem oraret aduersitatem, scilicet redemptionem mundi, exaudita est.

Hoc est ergo: Deus meus, clamabo per diem, id est in prosperitate, et non exaudies. In die, hoc est in prosperitate clamauit, quando quinque millia hominum de quinque panibus, et duobus piscibus satiauit, et eum propterea populus in regem constituere uoluit . uellet hec uoluntas carnis, sed omnia superauit uoluntas spiritalis; quia, cum cognouisset uoluntatem populi, fugit in montem solus, diuertens ab eis . uoluit itaque hec uoluntas humana, sed non est exaudita. Iterum: Clamabo  in nocte, et non exaudies. In nocte clamauit, hoc est in aduersitate passionis, cum ait: Pater, si possibile est, transeat a me calix iste , id est passio ista. Hec orauit caro, sed non est exaudita, quia talis oratio humane saluti erat contraria. Sed spiritalis uoluntas quid orauit? uerumtamen non sicut ego uolo, sed sicut tu. Ecce qualiter pugnabat caro cum spiritu, sed tamen uoluntati carnali uoluntas Dei est prelata, et est exaudita, quia humane redemptioni erat necessaria. Ideo autem timuit caput, id est Christus, ne membra, scilicet martyres, desperarent, cum ex carnis fragilitate passiones timerent: nisi enim caput timeret, forsitan dicerent membra: Non sum de capite,  quia caput meum non timuit passionis aduersa.

Sed iam uideamus quod sequitur: Dominus passioni sue accedens, et ad Hierusalem ueniens, duos misit discipulos in castellum, ubi erat asina alligata cum pullo suo ante ianuam in biuio foris, et dixit eis: Soluite, et adducite mihi . Asina subiugalis significat Iudeos, qui erant sub iugo legis multis preuaricationibus ligati, et multis peccatis. Pullus asine est gentilis populus nouellus, quia nouiter est ad fidem conuersus. Recte per pullum asine significatur populus gentium, quia per primitiuam Ecclesiam, que ex Iudea cepit originem, conuersi sunt ad Dominum. Duo ante ianuam erant, Iudei scilicet et gentiles in biuio,  quia Christus est ianua, sicut ipse ait in Euangelio: Ego sum ostium . Extra hanc ianuam uterque erat, dum uterque ligatus peccatis manebat. In biuio quippe ligati detinebantur, quia multas errorum uias sectabantur. Duo discipuli missi sunt, quia duo fuerunt genera predicatorum qui ad duas gentes directi sunt. Unde Paulus ait: Qui operatus est Petro in apostolatum circumcisionis, operatus est et mihi inter gentes . Super illos solutos Dominus sedit; quia in cordibus illorum requiem habuit.

Similiter, fratres karissimi, Dominus sedens super asinam Hierosolymam uenit, quando uniuscuiusque fidelis animam regens, uidelicet ut iumentum suum, ad pacis intime uisionem perducit.  Etiam Dominus iumentum sedet, cum uniuersaliter sancte Ecclesie presidet, eamque in desiderium superne pacis transfert.

Exeamus ergo ei obuiam, dilectissimi, cum palmis, id est cum uictoriis super diabolo et super tentationibus eius habitis, et cum uirtutum ac bonorum operum floribus. Charitas est radix omnium uirtutum, quia sicut multi rami arboris prodeunt ex una radice, sic multe uirtutes generantur ex una caritate. Dignum est ergo, fratres dilectissimi, ut de arbore caritatis ramos accipiamus, et cum eis uenienti Christo ad corda nostra obuiam procedamus, eosque in conspectu eius cum summa deuotione offeramus. Primo loco alius offerat  florem uirginitatis, que Deo est acceptabilis, et angelis multum amabilis, atque omnibus sanctis nimis laudabilis. Hec uirtus tanto apud Deum acceptabilior habetur, quanto apud homines rarior  inuenitur. Alius offerat lilium castitatis, que est munditia mentis et corporis: profecto sine castitate nemo sanctus, nemo dignus, nemo perfectus poterit esse in bono opere, presertim cum cordis et corporis munditiam conseruantibus promissum sit faciem Dei uidere . Alius de radice caritatis humilitatis ramum accipiat, et cum eo obuiam Iesu Christo procedat, qui dicebat: Discite a me, quia mitis sum et humilis corde . Alius flores misericordie prosternat in uia Christo, ut inter beatos possit computari, et ab eo misericordiam consequi: Beati enim misericordes, quoniam ipsi misericordiam consequentur . Alius ramum tenens patientie, imitetur Christum, qui persecutionem patientibus propter  iustitiam promisit regnum celorum . Alius in paupere reficiat Christum suis eleemosynis, reminiscens illud euangelicum: Quod uni ex minimis meis fecistis, mihi fecistis . Alius in corde concremet thura orationum dicendo: Dirigatur, Domine, oratio mea sicut incensum in conspectu tuo .

Sed inter hec, dilectissimi, oportet interius ad uosmetipsos redire, et si, in huius sancte Quadragesime diebus, uos in Dei seruitio studiosos inueneritis fuisse, Deo omnium bonorum largitori gratias agite. Si autem quicunque uestrum uiderit sibi aliquid deesse; uidelicet si castitatem non custodiuit, si ad audiendum uerbum Dei ad ecclesiam opportuno tempore non cucurrit, si pauperes  suis eleemosynis non refecit, si inter discordantes pacem non reformauit, et cetera digna ac Deo placita opera non egit, per lacrymas et puras orationes, atque largiores eleemosynas secundum magistri sui consilium studeat uitam suam in melius emendare, ut in die sancto Pasche cum pura conscientia et Dei ac proximi dilectione sacrosanctum corpus Christi digne possit accipere. Hoc operetur in nobis gratia Spiritus sancti, ut nullus e nobis appareat uacuus in conspectu Domini ; sed omnes mente deuota et fide non ficta clamemus, dicentes: Hosanna filio Dauid: Benedictus qui uenit in nomine Domini . Ipsum ergo Dei Filium exoremus cum omni deuotione, ut  post hanc uitam dignetur nos secum in supernam Ierusalem perducere, qui cum eodem Patre et Spiritu sancto et Trinitate perfecta uiuit, et regnat Deus per omnia secula seculorum. Amen.



SERMO uICESIMUS. IN RAMIS.


 Cum appropinquasset iehsu Ierosolymam, et uenisset Bethphage ad montem oliueti, etc. . Non solum opera et uirtutes, quas Dominus fecit,  mysteriis sunt plena; sed etiam ipsa loca, in quibus docuit, uel ambulauit, aliquoties a mysteriis uacua non sunt credenda. Quod in exordio huius  lectionis comprobatur, cum appropinquans Dominus Ierosolymis, primum uenisse in montem Oliueti dicitur. Mons enim Oliueti non longe ab Ierusalem distat: mons uberrimus et decorus, arboribus consitus, et maxime oliuarum, a quibus Oliueti est uocatus, in cuius latere est Bethphage, quondam uiculus sacerdotum, ubi hostias preparabant, quas in templo Domini oblaturi erant. Spiritualiter autem mons Oliueti Dominum Iesum Christum significat, qui est mons pinguedinis et misericordie, quoniam misericorditer genus humanum uenit redimere, quia oleos Grece misericordia interpretatur Latine. Hic est enim mons ille de quo per Isaiam dicitur: Erit in nouissimis diebus preparatus mons domus Domini in uertice montium, et eleuabitur super  colles  , et sublimis erit ualde . Et Daniel: uidi, inquit, lapidem precisum de monte sine manibus, qui creuit in montem magnum et impleuit totam terram . Bethphage autem, que domus bucce uel maxillarum interpretatur, significat Ecclesiam, que sine intermissione os, quod uulgo dicitur bucca, in confessione Domini apertum habet, dicens cum Psalmista: Preoccupemus faciem eius in confessione et in psalmis iubilemus ei . Bene ergo Bethphage in latere montis Oliueti dicitur posita, quia de latere Christi pendentis in cruce formata est Ecclesia, quando unus militum lancea latus eius aperuit et continuo sanguis redemptionis et aqua baptismatis exiuit . Ierusalem  quippe, que interpretatur uisio pacis, celestem patriam significat, ubi summa et uera pax est de uisione Conditoris. Pulchre ergo Dominus cum Ierosolymam tendit, Bethphage ad montem Oliueti uenisse describitur, quia omnis qui ad uisionem superne pacis uenire desiderat, necesse est ut prius Dominum Iesum Christum et corde credat et ore confiteatur , et sicut Bethphage sacerdotes hostia preparabant et emundabant, quas in templo Domini oblaturi erant: ita unusquisque fidelis in presenti Ecclesia ab omnibus uitiis et peccatis per bona opera se purificare debet, ut fiat hostia acceptabilis, iuxta admonitionem Apostoli dicentis: Obsecro uos per misericordiam Dei, ut exhibeatis corpora uestra hostiam uiuentem, sanctam et Deo placentem,  rationabile obsequium uestrum .

Duo discipuli, quos ante se Dominus premisit, intellectum et operationem significant, quia oportet illum uerbo et opere esse perfectum qui regimen suscipit ecclesiasticum. Unde est illud Dauidicum: Intellectus bonus omnibus facientibus eum; laudatio eius manet in seculum seculi . Castellum autem ad quod mittuntur, Ierusalem intelligitur, quia usus Scripture est aliquando castellum pro ciuitate, et ciuitatem pro castello uocare. Spiritaliter autem castellum ad quod mittuntur, mundum significat, quod contra eos fuisse dicitur quia mundus in exordio predicationis toto eis conanime resistebat.  Quod autem subiungit: Et statim inuenietis asinam alligatam, et pullam cum ea; soluite, et ad ducite mihi, iuxta morem prouincie loquitur: usus enim erat in illis regionibus ut singulis ciuitatibus, uel uiculis aut castellis, asinus, uel quodlibet animal ad sedendum aptum foret preparatum; et si necesse alicui esset ex huius ciuibus uehiculi sustentatione, ueheretur itinere dici unius. Qui autem in ciuitate habitabant, sustentationem uehiculo communiter ministrabant. Mos igitur iste seruabatur Ierosolymis, quando Dominus discipulos suos misit illo, dicens eis: Et inuenietis asinam alligatam, et pullum cum ea: soluite et adducite mihi. Spiritaliter enim per asinam, que domita erat, Synagoga figuratur, que iugo legis erat mansueta uel  attrita, et in legis ceremoniis obseruandis edomita. Per pullum lasciuientem et indomitum, qui absque frenis huc illucque discurrebat, gentilis populus designatur, qui nulla legis doctrina astrictus, nulla Dei notitia instructus, incertus et errans post idola manuum suarum currebat. De quo bene iuxta euangelistam dicitur: Super quem nullus hominum sedit , quia uidelicet super gentilem populum nullus patriarcharum adhuc eruditionem suam imposuerat; nullus prophetarum suam predicationem aliquando exercuerat. Non solum enim asina alligata dicitur inueniri, sed etiam pullus, quia non solum gentilis populus, sed etiam Iudaicus, erat uinculis peccatorum astrictus. Unde Apostolus: Omnes enim peccauerunt, et egent gloria Dei . Quasi ad soluendam asinam Dominus apostolos misit, quando specialiter ad Synagogam predicandam eos destinauit, cum dicit: In uiam gentium ne abieritis, etc.  Et iterum quasi ad pullum soluendum illos misit, cum eis post resurrectionem precepit: Euntes in mundum uniuersum docete omnes gentes, baptizantes eos in nomine Patris, et Filii et Spiritus sancti . Quod uero subiungitur: Et si quis uobis aliquid dixerit, dicite quia Dominus his opus habet: et confestim dimittet eos. Spiritaliter autem asinam, et pullum, quos apostoli soluerunt, multos dominos habuisse refertur; quia Iudeorum et gentium populus non uni errori, sed multis erat deditus. Domini autem  multi, qui solutionem eorum contradicebant, immundi spiritus intelligendi sunt, quia quadam tyrannide post peccatum humanum genus sibi uindicabant; et ideo humane saluti contrarii erant. Sed postquam discipuli dixerunt: Dominus his opus habet, confestim eos dimiserunt, quia, postquam signa Christi ostenderunt, scilicet mortuos suscitauerunt, infirmos curauerunt, immundos spiritus ab obsessis corporibus expulerunt, et cetera in nomine Domini miracula gesserunt, statim illos, id est humanum genus, reliquerunt, quia in suo conamine defecerunt.

Hoc autem totum factum est, ut adimpleretur quod  dictum est per Zacariam prophetam dicentem: Dicite filie Sion: Ecce rex tuus uenit tibi mansuetus, sedens super asinam, et pullum filium subiugalis. Spiritaliter Ierusalem filiam Sion appellat, que in eius sublimitate non solum ad defendendum, sed etiam ad contemplandum posita erat. Dicatur ergo: Ecce rex tuus uenit tibi mansuetus, etc. Ac si diceret: O uos Iudei, quibus ille Dominus uenturus est in carne, his signis regem uestrum cognoscite. Cum uideritis eum uenientem mansuetum  , non superbum, sed humilem; non armorum splendore terribilem, ut quondam Nabuchodonosor et Antiochus uenerunt ad uestram destructionem, sed ad restaurationem; non sedentem super spumantem equum discordie amatorem, qui ungula terram  fodiat, et procul odoret bellum, sed super asinam pacis amicam, uel super pullum asine filium. uenit tibi rex mansuetus; non ut auferat a te temporale regnum, sed ut conferat sempiternum. uenit, inquam, non ut te ducat in terram alienam captiuum, sed ut restituat in propria liberum. uenit rex non alienus sed tuus ex te natus, et in te nutritus atque ad tuam salutem missus. Spiritaliter uero filia Sion, que speculatio interpretatur, Ecclesiam significat, que quotidie mundo corde contemplatur eum qui dicebat: Ego principium, qui et loquor uobis . Ecce, inquit, rex tuus uenit tibi mansuetus, id est non superborum, sed humilium mentes inhabitans. Asina uel pullus, quia ad sedendum  Domino adducuntur, simplicem et innocentem animam ostendunt. Quasi enim Dominus asellum sedens Ierosolymam tendit, cum simplicem mentem inhabitans ad uisionem intime pacis eam ardenter festinare facit.

Sequitur: Euntes autem discipuli fecerunt sicut precepit illis iehsu, et adduxerunt asinam et pullum. Tunc ad Christum discipuli asinam adduxerunt, quando multos ex Synagoga Iudeorum ad fidem Christi uocauerunt, sicut legimus; quia, predicante Petro, una die tria millia crediderunt . Quasi uero pullum adduxerunt, quando maxima ex parte non credentibus Iudeis, discipuli profecti predicauerunt ubique, Domino cooperante, et sermonem confirmante sequentibus signis . Iterum  subiungi, dicens: Et imposuerunt super eos uestimenta sua, et eum desuper sedere fecerunt. Apostolorum uestimenta doctrinam significant. Quasi ergo apostoli super asinam et pullum uestimenta imposuerunt, ut iehsu mollius sederet, cum sua doctrina corda hominum, ut habitatorem Deum habere possent, instruxerunt. Queritur autem, quomodo in tam breui spatio itineris super utrumque animal Christus sedisse dicatur? Si enim super asinam sedit, pullus absque sessore fuit. Si autem super pullum sedit, quod plus competit, asina a sessore libera mansit. Quod tamen fieri potest, ut prius asinam supersederit, deinde Hierosolymis appropinquans,  turbis sibi obuiantibus, asellum supersedere uoluit, sicut Ioannes euangelista dicit: Inuenit iehsu asellum, et sedit super eum 

Plurima autem turba strauerunt uestimenta sua in uia; alii autem cedebant ramos de arboribus, et sternebant in uia. Sancti apostoli super asinam uestimenta sua imposuerunt, qui sua doctrina mentes hominum, ut habitaculum Dei esse possent, preparauerunt. Qui autem uestimenta sua in uia strauerunt, iter simplicioribus ostendebant, per quod peruenire possent ad celum; qui uero ramos de arboribus cedebant et in uia sternebant, sancti martyres et doctores sunt, qui dum sententias precedentium Patrum multiplices, et necessarias  ad nostram doctrinam proferunt, quasi de spiritalibus arboribus ramos cedentes iter decorant.

Turbe autem precedentes et sequentes utriusque Testamenti, ueteris scilicet ac noui, significant fideles. Quod nos credimus iam uenisse Christum, et redemisse mundum, Patres ueteris Testamenti illum credebant esse uenturum, et mundum redempturum. Nos credimus de uirgine natum Christum, et pro salute humana olim fuisse passum, mortuum, sepultum, resuscitatum, et in gloria Patris super omne quod creatum est, ab eodem Patre glorificatum, et in fine mundi ad iudicandum uiuos et mortuos esse uenturum. Similiter uero antiqui sancti illum de intemerata uirgine credebant nasciturum,  et pro totius mundi salute passurum, moriturum, resurrecturum, celum ascensurum, et seculum iudicaturum.

Una est ergo fides omnium ueteris ac noui Testamenti in Christo credentium; quia quem nos credimus iam uenisse, illi credebant uenturum. Omnes igitur, qui in hac processione Christum precedebant, fideles ueteris Testamenti, scilicet patriarchas et prophetas, et ceteros ad uitam eternam predestinatos significabant; qui autem sequebantur, noui Testamenti sanctos, uidelicet et apostolos, martyres, confessores, uirgines atque omnem recte credentem Christo populum insinuabant. Una quippe uoce omnes qui precedebant, et qui sequebantur, clamabant: Hosanna filio Dauid, benedictus qui  uenit in nomine Domini; quia una est fides precedentium sequentiumque aduentum Christi, teste Apostolo, qui dicit: Per gratiam Christi credimus saluari, quemadmodum et illi .

Quid autem clamabant, audiamus: Hosanna filio Dauid, etc. Hosanna quippe proprie Hebreorum est. Osi enim saluifica interpretatur. Anna interiectio est motum animi significans sub deprecantis affectu. Hosanna ergo in nostra lingua interpretatur salua, siue saluifica nos, uel uniuersum mundum. Hosanna quippe uox est exsultantium pariter et laudantium. Ut reor, iste uersiculus de centesimo decimo septimo psalmo est sumptus: O Domine,  saluum me fac; o Domine, bene prosperare; benedictus qui uenturus est in nomine Domini. Filium quippe Dauid illum turbe profitentur, qui de stirpe Dauid noster ad nos Saluator descendit. Cum ergo turbe salua, siue saluifica clamabant, utique Saluatorem credebant; benedictum quoque uenturum in nomine Domini profitebantur, quia Christus non in suo nomine, sed in nomine Patris uenit; nec suam, sed Patris gloriam quesiuit.

Igitur, fratres karissimi, si quod uerum est, mons Oliueti mons uberrimus et decorus, arboribus et maxime oliuarum, a quibus nomen accepit consitus, spiritaliter Christum insinuat, necesse est ut ab eodem monte, uidelicet Domino nostro Iesu Christo, qui uere est mons misericordie, mons domus  Domini, mons pinguis, uberrimus, et decorus, omniumque uirtutum arboribus, ac floribus consitus, atque in uertice montium super omnes colles, id est super omnes sanctos eleuatus, ramos bonorum operum, et flores uirtutum accipiamus, cum quibus gaudenter et deuote obuiam ei ad corda nostra uenienti occurramus, eosque in conspectu illius cum summa reuerentia offeramus. Ab eo igitur, et in illo huiusmodi ramos spiritales sumamus, uidelicet  fidem robustam, spem certam, caritatem ueram, fortitudinem, prudentiam, temperantiam, iustitiam, patientiam, humilitatem et benignitatem. Hi sunt rami spiritales, qui nunquam marcescunt; flores uero horum spiritualium ramorum sunt castitas, continentia, longanimitas, misericordia, orationes, uigilie, ieiunia, beneuolentia, eleemosynarum largitas, et cetera bona opera, que cum illius dilectione atque iuuamine proficiunt mente deuota. Hi sunt rami bonorum operum qui nunquam marcescunt; hi flores uirtutum, qui estate et hieme immarcescibiliter uirescunt; hi fructus eternitatis, qui non deficiunt, sed semper crescunt. Cum his ergo ramis, dilectissimi, obuiam Christo procedamus; hos illi in uia uenienti prosternamus eique  cum omnibus ueteris, ac noui Testamenti fidelibus: Hosanna filio Dauid, benedictus qui uenit in nomine Domini, in summa gloria ac mentis letitia clamemus, quatenus celestem Hierusalem post hanc uitam, ipso ducente, cum eo intrare possimus, qui cum eodem Patre, et Spiritu sancto in Trinitate perfecta uiuit, et regnat Deus per omnia secula seculorum. Amen.



SERMO uICESIMUS UNUS. IN CeNA DOMINI.


 Dominus noster iehsu Christus in qua nocte tradebatur, accepit panem, et gratias agens benedixit, fregit et dedit discipulis suis, dicens: Accipite, et manducate: hoc est enim corpus meum quod pro uobis tradetur: hoc facite in meam commemorationem. Similiter et calicem, postquam cenauit, dicens: Hic calix noui testamenti est in meo sanguine: hoc facite quotiescunque bibetis in meam commemorationem. Quotiescunque enim manducabitis panem hunc et calicem bibetis, mortem Domini annuntiabitis donec ueniat .

Dominice passionis, fratres karissimi, articulo imminente, quando iam pene erat in ipsa traditione, Dominus, qui prius tenuerat legales obseruantias et sacrificia, que omnia sue Incarnationis et  passionis fuerant figura, ueniente ueritate, uoluit umbram destruere. Agnus enim immolatus in antiqua lege uerum Agnum prefigurabat immolandum in cruce. uoluit igitur agnum prefiguratum comedere et immolare, et umbram rei future tandiu seruare donec immolatio ueri Agni fieret. Itaque ante tempus sue passionis uoluit uetus Pascha celebrare cum suis discipulis, et agnum comedere, finemque enigmaticis dare figuris. Post cenam igitur agni nouum Pascha, finito ueteri, constituit; et discipulis suis corpus suum et sanguinem tradidit.  Si enim prius daret corpus suum, et postmodum comederet agnum, non uideretur uetus Pascha finem accepisse per nouum. Accepit itaque panem, et benedixit, et dedit illis, et postea calicem.

Sciendum quia tota natura humana in anima et corpore erat corrupta. Oportuit ergo ut Deus, qui ueniebat utramque liberare, utramque uniret; uidelicet, ut anima per animam, et corpus per corpus competenter liberarentur. Ideo etiam in altari et ad utrumque representandum, panem apponimus et uinum, ut et per panem corpus factum et a nobis digne acceptum, nostrum corpus corpori Christi in immortalitate, et in impassibilitate credamus conformandum. Et similiter per uinum in uerum sanguinem conuersum, et similiter a nobis acceptum,  animas nostras anime Christi conformes fieri credamus, cum omni munditia, dum uiuimus, et in gloria, dum resurgemus. Sed cum anima Christi per aliquod corporeum representanda esset sicut corpus per panem, nichil inuentum est in omnibus creaturis, per quod uicinius representaretur, quam per sanguinem, in quo ipsa anima dicitur habere sedem. Sed quia sanguinem quasi horribile uidebatur humane nature sumere; ideo uinum per sanguinem positum est ad designationem anime. Nec tamen intelligendum est quod in sanguinis acceptione  solam animam, et non corpus, uel in acceptione corporis solum corpus, et non animam accipiamus; sed in acceptione sanguinis totum uerum Christum Deum et hominem, et in acceptione corporis similiter totum sumimus. Et quamuis separatim corpus, separatim sanguinem, non tamen bis, sed semel sumitur.

Sed iste mos separatim accipiendi inde in Ecclesia inoleuit, quia Christus in cena discipulis separatim dedit, ut per hoc intelligerent, se anime et corpori Christi debere conformari. Aqua uero in sacramento ideo cum uino ponitur, ut aqua cum sanguine, qui de latere Christi profluxit, representetur: que aqua significat populum, uel baptismum, in quo populus per effusionem sanguinis Christi  mundatur. Non dubitatur, quin panis per sacra celebrantis uerba sacerdotis in uerum Christi corpus transsubstantiatur, ita ut panis substantia non remaneat, sed colorem et saporem panis uoluit tantum remanere, et sub illa specie ueram corporis Christi substantiam latere; ne si in ea identitate, in qua reuera est, appareret, uiuum hominem animus hominis abhorreret assumere. Unde cum Dominus diceret: Nisi manducaueritis carnem Filii hominis, non habebitis partem in me ; hoc audientes quidam abierunt retrorsum, abhorrentes, et putantes eum sub hac specie, qua eis apparebat, iuberi comedi. Et debet Christianus necessario credere manibus cuiuslibet sacerdotis tantummodo ordinem sacerdotii habentis siue boni, siue mali  equaliter per uerba potestatiua benedictionis corpus Domini posse consecrari, et Spiritum sanctum in consecratione illa tunc adesse.

Hec oblatio corporis Christi, ut ait Augustinus, ideo quotidie iteratur, licet Christus semel sit passus, quia quotidie in peccatis cadimus, sine quibus carnali infirmitate grauati, uiuere non possumus. In specie uero panis ideo corpus suum Christus ostendere uoluit, quia ipse est panis uiuus, qui de celo descendit , et unionem corporis cum capite in specie panis designare uoluit, sicut Apostolus ait: Unus panis, unum corpus multi sumus in Christo, qui de uno pane participamus . Sicut enim ex diuersis granis unus panis efficitur,  sic ex diuersis membris unum corpus Christi unione fidei, spei et caritatis efficimur. Itaque qui corpori Christi sicut membrum cupit uniri, participet cum aliis pane celesti, fregit enim Dominus panem, dedit; quia quod unum est, ab omnibus participare uoluit, cum dicit: Accipite per conformitatem, et comedite ipsum sacramentum: Hoc facite in meam commemorationem, ut accipiendo corpus et sanguinem habeamus passionis eius memoriam, ut sicut ille pro nobis passus est, ita et nos pro eo moriamur si necesse est. Et de calice similiter, quem uocauit nouum testamentum, id est nouam promissionem, quia per illum sanguinem non temporalia promittebat, sed eterna; et  hec commemoratio debet fieri donec ueniat, scilicet ad finem seculi, quando ueniet ad iudicium.

Sed uidete quod sequitur: Quicunque manducauerit panem, uel biberit calicem Domini indigne, reus erit corporis, et sanguinis Domini. Probet autem seipsum homo, et sic de pane illo edat, et de calice bibat. Indignus est criminali peccato irretitus, uel in uoluntate criminalium faciendorum remanens. Probet seipsum homo, non comparatione aliorum, sed per se solum qualis sit considerans; quia, qui manducat et bibit indigne, iudicium sibi, id est damnationem manducat. Ideo inter uos multi infirmi sunt, quos Deus propter corpus suum indigne assumptum, in hac uita multis infirmitatibus punit; et etiam quod peius est, dormiunt multi, in morte,  sicut nos adhuc uidemus, quod post pascha sepius accidit mortalitas.

Itaque, fratres karissimi, cum ad unitatem custodiendam uoluit Dominus corpus suum a nobis assumi, et participari; si aliquis ab unitate discedit per iram, uel odium, siue discordiam, non digne accipiet corpus Domini, nec participatione eius poterit cum Christo uniri. Sicut enim caritatis uinculum multos colligit, ita discordia et odium, quod unum est, diuidunt. uidete igitur, fratres, ne uenenum discordie inter uos odium generet, et dulcedinem caritatis in uobis corrumpat, et annichilet. Caput uestrum respicite, causam uestre redemptionis considerate. Ex sola enim sua dilectione saluauit nos Christus, sicut dicit Apostolus: Deus,  qui diues est in omnibus, propter nimiam caritatem suam, qua dilexit nos, cum essemus mortui in peccatis conuiuificauit nos, cuius gratia salui sumus . Itaque cum inimici essemus, reconciliati sumus Deo per mortem Filii eius . Maiorem hac dilectionem nemo habet, ut animam suam ponat quis pro amicis suis . Tamen Christus maiorem hac dilectionem habuit, quia non pro amicis, sed pro inimicis est passus, id est cum adhuc inimici essemus per mortem ipsius, Deo reconciliati sumus. Ipse namque mortuus est, iustus pro iniustis : pro bono enim quis audeat mori? . Nemo. Igitur antequam dilectionem predicaret, dilectionem ostendit; et cum  eos ad dilectionem sepius inuitaret, in ultimo sermone dilectionem in animis discipulorum firmius uerbo et exemplo solidauit.

Inquit enim Ioannes, sicut modo ex Euangelio audistis: Ante diem festum pasche, sciens iehsu quia uenit hora eius, ut transeat ex hoc mundo ad Patrem, cum dilexisset suos, qui erant in mundo, in finem dilexit eos . Discessurus enim ad tempus, ne discipuli, qui erant in mundo, turbarentur, ne ab unitate diuiderentur, in fine ostendit eis signum sui amoris, ne eum derelinquerent causa timoris. Inuitauit, et corroborauit eos in una concordia, ne illos separaret discordia. Ecce signum amoris: Surgit a cena, et ponit uestimenta sua; et  cum accepisset linteum precinxit se. Deinde misit aquam in puluim, et cepit lauare pedes discipulorum, et extergere linteo quo erat precinctus: quam humilitatem cum Petrus expauesceret, dixit ei: Quod ego facio, tu nescis modo, scies autem postea. Predicabat factis suis, predicabat et uerbis: quod autem in factis intelligi uoluit, postea exposuit. Nam postquam lauit pedes eorum, accipiens uestimenta sua, recubuit, et dixit eis: Scitis quid fecerim uobis? uos uocatis me, Magister et Domine; et bene dicitis; sum etenim. Si ergo ego laui pedes uestros, Dominus et Magister, et uos debetis alter alterius lauare pedes. Exemplum enim dedi uobis, ut quemadmodum ego feci uobis, ita et uos faciatis. Ecce Dominus per facta sua ad humilitatem et dilectionem  fideles inuitat, ne illud quod Dominus fecit, amplius aliquis facere erubescat. uile ualde uidetur persone potenti pedes alicuius lauare; sed modo authenticum et decorum est facere quod factum est a Creatore. Itaque, illis hoc exemplo corroboratis, uidens futuram de passione sua mestitiam, cepit eos in hec uerba consolari, et ad dilectionis uinculum exhortari: Quo ego uado non potestis uenire modo. Mandatum nouum do uobis, ut diligatis inuicem, sicut dilexi uos. Et iterum: In hoc cognoscent omnes quia mei estis discipuli, si dilectionem habueritis ad inuicem. Ac si diceret: Discessurus sum a uobis ad tempus, et iturus ad Patrem meum: quo modo, donec parata sit uia, donec murum qui est inter Deum et homines destruam, non potestis  uenire. Ac si patenter dicat. uado in aliam regionem; ad presens familiam meam desero, et ideo moneo, ne interim inter uos aliqua sit dissensio; nec solum moneo, sed etiam mandatum facio, ne ullus audeat transgredi. Et nouum uoco, quod tamen uerum  est, ne uobis inueterascat, sed semper renouetur in animo. Ideo specialius hoc mandatum uobis impono, quia in hoc cognoscent omnes, quia mei estis discipuli, si dilectionem habueritis ad inuicem. Cetere uirtutes possunt esse communes tam bonis quam malis; sed uera dilectio solis dedita est ueris Christianis. Tale est ac si dicatur: Posui signum in ouibus meis, quo separari possint ab aliis. In hoc signo cognoscent omnes quia mei  estis discipuli, si dilectionem habueritis ad inuicem.

Unde idem sponsus Ecclesie, scilicet Christus, in Canticis canticorum eidem Ecclesie precipit dicens: Pone me ut signaculum super cor tuum, et super brachium tuum . In corde sunt cogitationes, et in brachio operationes. Tunc ergo sancta Ecclesia signum dilectionis Christi super  cor, et super brachium ponit, quando pro eius amore bonis operibus studiose insistit. Sancta quippe Ecclesia uelut signum interius et exterius Christum portat, quia, dum in eius meditationibus assidue laborat, dum bona operando eum imitari non cessat, dumque amicos in Deo amat, et inimicos propter Deum patienter ac diligenter tolerat, atque ut eius amica esse mereatur summopere inuigilat, quasi signum dilectionis Christi in seipsam demonstrat. Quam autem dilectionem habere debeant, qua a ceteris hominibus serui Dei discerni ualeant, ipse exponit dicens; sicut dilexi uos, non ea scilicet dilectione, qua se inuicem diligunt homines in iniquitatem, nec propter transeuntium rerum utilitatem; sed illa qua Deus dilexit nos,  uidelicet propter suam benignitatem. Hec est ergo uera et ordinata dilectio, ut Deum in omnibus, et super omnia diligamus, et proximum in Deo, hoc est in bono amemus, et inimicum non propter se, sed propter Deum cum amore toleremus.

uerba igitur Domini nostri Iesu Christi, fratres karissimi, diligenter attendite, et si eius discipuli cupitis esse, dilectionem uobis inuicem exhibete. Si ueraciter inter discipulos Christi computari desideratis, in omni uestra conuersatione signum ostendite illius dilectionis. Si ex toto corde Christum diligitis, mens uestra meditetur in sanctis Scripturis, et manus uestre exerceantur in bonis operibus. Ex mandato Christi proximos uestros sicut uosmetipsos diligite, et pro illius amore in sanctis  actionibus perseuerate. Igne caritatis Christi succendatur animus, et pro amore eius sine simulatione diligatur proximus. Mens uestra in dilectione Christi sit pura, et in necessitate proximi sit larga. Christum Regem regum cum omni deuotione diligite; proximo autem, iuxta uires, in necessitatibus subuenite. Dilectio Christi in uobis non sit uacua, sed omni bonitate plena. Amor Christi in uobis non appareat otiosus, sed in bonis operibus sit sollicitus atque studiosus. Ipsum ergo in commune deprecemur Iesum Christum, qui pro nostra omniumque salute dignatus est hac nocte tradi in manus peccatorum, et in crastinum sua sponte crucifigi manibus militum; quique post tertium diem presentauit  seipsum discipulis suis uiuum, ac die quadragesimo celum ascendit, et peruenit usque ad Dei Patris consessum, ut et nos post hanc uitam dignetur perducere ad societatem electorum suorum. Qui cum eodem Patre et Spiritu sancto in Trinitate perfecta uiuit et regnat Deus, per omnia secula seculorum. Amen.



SERMO uICESIMUS SECUNDUS. IN CeNA DOMINI II


 Ieremias propheta ab ipsa, ut ita dicam, conceptione, Spiritu sancto edoctus, pro humani generis salute de stirpe Dauid uerbum Deo Patri ceternum, per quod omnia ex nichilo facta sunt, preuidens nasciturum, et ab eadem Iudaica gente opprobria, derisiones, flagella, sputa, lanceam, crucem, ad ultimum uero sua sponte mortem esse passurum, inter multa, que de eiusdem Redemptoris piissima passione predixit, hoc quoque ait: Peccatum Iuda scriptum est stylo ferreo in ungue adamantino, exaratum super latitudinem cordis eorum   : quod siue ad Iudam, siue ad Iudeos non incongrue pertinet, qui in Christum peccauerunt, ut non sit peccatum eorum atramento scriptum, quod forte deleri possit, sed stylo ferreo in ungue adamantino  exaratum, ita ut deleri non possit preuaricatio cordis eorum, nisi crediderint in Dominum Iesum Christum. Peccatum ergo Iuda indelebile est, quasi scriptum stylo ferreo in ungue adamantino, quod Hebraice dicitur samir, non quod ullus unguis appelletur samir. Sed adamas, qui ex eo quod indomitus sit et infrangibilis, hoc nomen accepit, tantum nitorem habet et leuitatem, ut absque ullo impedimento scribi possit in eo stylo ferreo, ut dura ferri materies scribat in duriori tabula, et scriptura in eternum maneat, secundum illud: Sanguis eius super nos et super filios nostros . Alibi etiam hic propheta in persona Christi ait: Attende, Domine, ad me, et audi uoces aduersariorum  meorum . Iudeorum scilicet dicentium: Crucifige, crucifige eum . In typo Saluatoris Ieremias a Iudeis uniuersa perpessus est, qui postea, Babylonio rege ueniente, uastantur; sed plenius complentur in Christo, urbe subuersa Romano gladio. Nec etiam per idololatriam, que tunc nulla erat; sed quia Dei Filio mortem inclamauerunt dicentes: Tolle, tolle  . Talem non habemus regem, nisi Cesarem . Et imprecatio eorum in eternum completur. Sanguis eius uidelicet super nos, et super filios nostros.

Iterum dicit: Nunquid redditur pro bono malum, quia foderunt foueam, id est deceptionem, anime mee tollende? Recordare quod steterim in conspectu tuo, ut loquerer pro eis bonum etc. , Ac  si Christus Deo Patri loqueretur, dicens: Pater, ignosce eis; non enim sciunt quid faciunt .

Propterea da filios in famem et deduc eos in manus gladii: fiant uxores eorum absque liberis, et uidue et uiri earum interficiantur morte .  Manifesta transcurrimus, ut in obscuris immoremur. Non deliramenta quorumdam celestis Ierusalem captiuitatem interpretantes, sed perspicuam historiam et manifestissimam prophetiam omni uerborum et sensuum confidentia prosequentes. Audiatur, inquit, clamor de domibus eorum, flentium uidelicet et ullulantium; adduces super eos latronem repente, Nabuchodonosor, uel exercitum Romanorum: merito, quia foderunt foueam, ut caperent me, et laqueos absconderunt pedibus meis. Aperte exponit quid contra Filium Dei fecerint, et quid passi sunt. Tu autem Domine, scis omne consilium eorum aduersum me in mortem. Ne propitieris ergo iniquitati eorum, et peccatum eorum a facie tua non deleatur . Non est contrarium superiori sententie, in qua pro  populo deprecatur, sed quia spatium penitentie preteriit, illi in sua permanentes malitia, non tam pro se puniuntur, quam pro aliis, ne peccatum multum illis fieret in exemplum. Fiant corruentes in conspectu tuo in tempore furoris tui. Ac si apertius diceretur: fiant impingentes in lapidem offensionis et petram scandali, de quo dicitur: Lapidem quem reprobauerunt edificantes, etc.  Et post pauca: Audiui contumelias multorum, »habentes damnationem, quoniam primam fidem irritam fecerunt ,« et terrorem in circuitu. Persequimini, et persequamur eum; ab omnibus uiris, qui erant pacifici mei, et custodientes latus meum; si quo modo decipiatur, et preualeamus aduersus  eum . Solus Dominus est, qui probat iustitiam; solus est, qui cordis uidet conscientiam. Unde dicitur: iehsu sciens cogitationes eorum . Non utique ex profectu, ut quidam putant, sed natura Deus est, cui simile dicitur in Psalmis: Non iustificabitur in conspectu tuo omnis uiuens , in uirtutibus scilicet. Multo minus ergo peccatis mortuus. Dominus mecum est, gratia uel libero arbitrio, tanquam bellator fortis: nos quoque in nostris percussionibus idem dicamus. Idcirco qui persequuntur me, cadent, et infirmi erunt. Confundentur uehementer, quia non intellexerunt opprobrium sempiternum, quod nunquam, id est nulla obliuione, delebitur . Ac si diceret: Idcirco quia persequuntur me Iudei, persequentur  ab hostibus, et intelligere non potuerunt, prophetam scilicet: unde eis confusio. Et tu Domine, inquit, exercituum, probator iusti, uel qui probas iusta, qui uides renes et cor, uideam, queso, ultionem tuam ex eis . Cum sciat se Deum habere pugnatorem, in patientia tamen fragilitatis humane,  quod nouit esse uenturum, iam nunc uidere desiderat. Tibi enim, Domine, inquit, reuelaui causam meam , qui dicis: Mihi uindictam, et ego retribuam .

In persona eiusdem Filii Dei propheta etiam subiungit, dicens: Confregit ad numerum dentes meos, cibauit me cinere . Allegorice, dentes Christi apostoli, et alii discipuli in passione confracti et dissipati sunt, quibus quasi dentibus credentes in corpus suum transfundit Christus. Cibauit me cinere, inquit, secundum illud: Cinerem tanquam panem manducabam  , etc. . Quibus malis repulsa est anima eius, hi scilicet quos plurimum dilexit et propter quos uenit, omni odio persequebantur eum. Unde dicitur: Cepit iehsu pauere  et tedere . Sub uAU ergo littera ista exagerantur, et per eam que durius dictata sunt, temperantur; que sonat, non sic ille, uel et non ille. Licet enim dixerit: Periit finis meus, et spes mea a Domino , non sic ille arbitratus est, et non oblitus est bonorum que cum Patre semper habuit, aut secundum humanitatem percepit, de quibus dicitur: Credo uidere bona Domini in terra uiuentium . Non sic ergo arbitratus est licet anima ipsius repulsa sit duritia Iudeorum, sed nimium animi dolorem, et mortem insinuat, tanquam inebriatus amaritudine passionis, non possit recordari bonorum, et exacerbatus dicat, periit finis meus. Apud homines autem periisse  uidebatur, qui dicebant: Alios saluos fecit, seipsum non potest saluum facere . Sic Ecclesia hereticorum et persecutorum malis repulsa, preteritorum bonorum obliuiscitur, et nobis oppressa doloribus dicit: Periit finis meus, etc. Unde dicitur: Mei autem pene moti sunt pedes; pene effusi sunt gressus mei :---Confregit ad numerum dentes meos, etc. Moraliter; anima fastidio sancte Scripture afflicta fracturam dentium plangit, quibus terere et ruminare debuit uerbum Dei. Anima enim quod non ruminat a lege prohibetur. uerbum Dei sensibus quasi dentibus ruminare et molere sanitas et uictus est. Unde in preconium dicitur quod dentes Moysi non fuerunt commoti , quia uerbum Dei semper  ore et corde ruminauit, et panem angelorum indesinenter comedit. Cum autem dentes franguntur, recte cinere cibatur; in quo cordis mestitia et penitentia designatur. Unde Iob, cum Dominum uidisset, et audisset, ait:

Ipse me reprehendo, et ago penitentiam in fauilla et cinere , quia scilicet, uisa Dei altitudine, fauillam et cinerem se cognouit. Quanto enim quisque se minus uidet, tanto sibi minus displicet; et quanto maioris gratie lumen percipit, tanto amplius reprehensibilem se esse cognoscit. Cum  enim intrinsecus subleuatur, per omne quod est, ad eam quam super se conspicit, regulam congruere nititur. Et quia adhuc humana infirmitas prepedit, cernit quia non ei ex minima parte dissentit, totumque illi onerosum est, quod interne regule conueniens non est. Quam regulam beatus Iob post flagella proficiens amplius inspicit, et a semetipso in humana sui redargutione dissentit, dicens: Idcirco ipse me reprehendo. Sed quia nulla est agnitio reprehensionis, si non sequantur etiam lamenta penitudinis; recte post reprehensionem subditur: Ago penitentiam in fauilla et cinere. In fauilla enim et cinere penitentiam agere, est, contemplata summa essentia, nichil aliud quam fauillam se cineremque cognoscere. Unde et ciuitati reprobe  in Euangelio Dominus dicit: Si in Tyro et Sidone facte fuissent uirtutes que facte sunt in te, olim in cilicio et cinere penitentiam egissent . In cilicio quippe asperitas, et purgatio peccatorum, in cinere autem puluis ostenditur mortuorum: et idcirco utrumque adhiberi ad penitentiam solet, ut in purgatione cilicii cognoscamus, quid per culpam fecimus, et in fauilla cineris perpendamus, quid per iudicium facti sumus. Considerentur ergo in cilicio pungentia uitia, considerentur in cinere per mortis sententiam subsequens iusta pena uitiorum. Quia enim post peccatum carnis contumelie surrexerunt, uideat homo in asperitate cilicii superbiendo quid fecit, uideat in cinere usquequo  peccando peruenit. Potest quoque per cilicium ipsa recordatio in penitentia punctionum ac dolorum designari; nam hoc quod ait beatus Iob, ipse me reprehendo, quasi quodam cilicio pungitur, dum in mente sua asperis redargutionum stimulis configitur. In cinere autem agit penitentiam, quia ex primo peccato quid per iustum iudicium factum sit solerter attendit, dicens: Ago penitentiam in fauilla et cinere. Ac si aperte dicat: Nullo auctoris mei dono superbio, quia sumptus ex puluere per illate mortis sententiam in puluerem me redire cognosco.

Dicat ergo sancta anima: Cibauit me cinere. Ac si diceret, quia uerbum Dei ruminare distuli ingemisco cibatus cinere mortalitatis et afflictus punctione uitiorum. Repulsa est anima mea, oblitus  sum bonorum. Dolet se a Deo repulsam, et tentationibus expositam, nec ad bona que sentit, libere redire possit, que oppressa acredine doloris, non potest bonorum recordari. Unde addidit: Periit finis meus, et spes mea a Domino. Hoc bene uAU littera significat que, non est ille, sonat: periit enim, et non est in Domino, qui uerus finis et consummatio est. Ideo sibi spem a Domino periisse luget, quia ad eum se erigere non ualet. Unde bene sequitur ZAIN  , que interpretatur, duc te, uel, huc. Tanquam uoce doctoris dicatur: Noli diu  inuolui his malis, sed duc te; et tanquam querat, quod debeat ire, respondet demonstratiue, huc, scilicet in uiam precandi. Et quid, et quomodo precari debeat, subiungit.

Recordare paupertatis, et transgressionis mee absynthii et fellis. Historice. Ab initio huius alphabeti describit misere ciuitatis miserias, et passionis Christi et Ecclesie laborantis; ut etiam quasi desperando, dixerit: Periit finis meus, etc. Sed ut diuinitus auditum est, duc te huc, mox noua spe erectus, ad Dominum conuersus preces mittit, et promittit se deinceps meliora sperare, preteritorum oblitus delictorum. Unde aduertendum est, hec elementa magno mysterio esse prenotata, quibus magne intelligentie sacramentis quasi metro lusit in  propheta Spiritus sanctus. Et quasi sermo Dei occultus hinc tamen mysteriis obrumbatur, quibus reseratis, humanis pateat sensibus; egregie Spiritus sanctus hec et huiusmodi interposuit, ut fastidium auferret legentium, et inter lacrymas animos recrearet intelligentium.

Recordare paupertatis et transgressionis mee, absynthii, et fellis. Moraliter quoque. Anima in hoc uerbo uiuificatur, et renascitur, cui dicitur, duc te huc. Quasi diceret: Tolle grabatum tuum et ambula . Unde supplicans ait: Recordare paupertatis et transgressionis mee, etc. Hec enim in Adam quasi in primo flore transgressa est, et paupertate nudata: sed cum in hac littera se abducere iubetur, memoria memoratur, et sicut filia Abrahe contra  spem in spem erigitur, et uenit ad litteram HETH  que uita, uel pauor interpretatur, ut post querimoniarum lacrymas timorem Dei concipiat, de quo dicitur: Initium sapientie timor Domini . Et gustet nichilominus uerbum Dei, et uoce confessionis dicat: Misericordia Domini quia non sumus consumpti . Expositis singillatim incommoditatibus beneuolentiam iudicis comparat a persona sua, et iudicis, et aduersarii, que propriis notatur locis.

Recordare paupertatis et transgressionis mee, absynthii et fellis. Allegorice. Sunt hec uerba Christi, sunt et Ecclesie participantis, cui dicitur: Beati pauperes spiritu, quoniam ipsorum est regnum celorum  . Christus tamen nec transgressus est, nec aliquis transgressionem eius iudici offert, sed uerecunde profert: Auerte faciem tuam a peccatis meis . Christus tamen pro nobis transgressio legis factus est, sicut maledictum, et peccatum, unde dicitur: Maledictus homo qui pependit in ligno . Et eum, qui non nouerat peccatum pro nobis peccatum fecit , ut et peccatum, et maledictum, et transgressionem nostram deleret. Magnum ergo quod dicitur: Recordare paupertatis et transgressionis mee; quia uidelicet pro nobis pauper factus est, ut nos ditaret. Et iungit cum capite corpus, ut deprecatione capiis  purgetur. Corpus autem, quia in presenti uita tsine transgressione non uiuit, multis erumnis repletur, et amaritudine absynthii et fellis.

Memoria memor ero, et tabescet in me anima mea. Aeterne uite scilicet: et ideo mox tabescet anima mea ad eam suspirans secundum illud: Defecit in salutare tuum anima mea etc.  Unde addit: Hec recolens in corde meo, in Deo sperabo. Cum enim Ecclesia ad eius contemplationem se dirigit, quasi deficiens gemit, et quam expressius dici potest, dicit: Memoria memor ero; ex illa scilicet memoria eterne uite, que interius aspirata uiuificat, ut discant Christi membra nichil aliud memorare, cogitare, aut diligere, quam se in nouitatem reformare. Et notandus est Ecclesie subitus profectus,  que prius usque ad despectionem uenit: sed ex quo salutarem uocem, duc te, audiuit; mox memoria intabuit; et recolens que sustinuit, in uerbo illo longe adducta, in Deo, inquit, sperabo. Quasi diceret: In uerbo tuo laxabo rete . Sic contra spem in spem conualuit, eterne uite memoria recreata.

Iterum subiungit, dicens: Iudicasti, Domine, causam anime mee, redemptor uite mee. Rex caput, uel capitis, uel primatus interpretatur. Caput nobis est, uel forma capitis ut consideremus auctorem uite, qui est caput nostrum, omnia fouens et regens, et sensibus implens. Sensus enim sapientis in capite. Sublato capite non agnoscitur corpus, nec superest causa uiuendi. Quid ergo de se caput  sentiat, audiamus. Iudicasti, inquit, Domine, causam anime mee, redemptor uite mee. Hec uox tam capitis est quam corporis, ut nec corpus sine capite, nec caput sine corpore. Causa anime iustitia, que capiti coaptatur, redemptio corporis est. Redimitur enim, qui uenundatur sub peccato. Corpus non confidit suis uiribus, nisi iustitia capitis suffragetur. Iustitia ergo Christi iudicium Patris redemptio est hominis. More ergo rhetorico a persona iudicis captat, supernum iudicem collaudat, deinde causam anime, tandem cur uenerit, id est redemptionem, ostendit. Est enim redemptio uite nostre, quam suam esse propter caritatem declarat, ut nos in ipso, et ipse in nobis uiuat. Tamen  per indignationem aduersariorum iniquitatem et furorem commemorat, ut iudicem in se misericordem, in aduersarios uero indignantem reddat. Quasi licet probares causam anime mee, uidisti furorem eorum aduersum me; iudica ergo iudicium meum: in quo patet quia iniquitatem reprobando puniat, equitatem diligat et singulorum cogitationes discutiat, qui, quasi caput membra regit et uiuificat, et omnia iuste dispensat. Est autem hec uox electorum, id est corporis Christi, qui primatum benedictionis adepti sunt. Rex enim sonat primatum. Alius est enim populus qui in Esau primogenita uendidit, alius qui emit. Singula ergo corporis  membra gratiam capitis participant, primatum gratie uindicant, ut uigor capitis ad singula membra perueniat. In capite uigor uite, et primatus hereditatis nostre. Hoc omni tempore exposito custodire debemus, sicut serpens caput custodit, corpus exponit, tanquam in eo uitam esse nouerit. Sine hoc capite, hoc est, sine Christo, non uiuimus. His itaque tribus uersibus electi per caput, quod est Christus, Patri commendantur, eiusque iudicio iustificati, et redemptio offertur, et iniquitas, et furor aduersariorum, et cogitationes condemnantur, et mera capitis et corporis unitas declaratur. Redemptor uite mee; alii, defensor. Redemptio membrorum, defensio uero capitis et corporis est. Redemptio ergo et defensio totius nostre saluationis per  Christum offertur Patri, ut per simplicem eius mortem nostre duplici redemptio exhibeatur. Restat ergo ut in capite primatum seruemus, qui auferri non potest, si non auferatur Christus. Sit ergo caput seruandi summa studii et operis, summa spei et ueritatis, ut simus in unitate corporis Christi quo uniti  nostro capiti. Unde Isaias: Auferam a Iudea caput et caudam , id est initium et finem. Caput Iudea amisit, quando Christum non recepit, qui est principium Ecclesie, et primatus et primogenitus ex mortuis . Ipse est finis legis ad iustitiam omni credenti. Per quem iniquitas damnatur, equitas coronatur, furor et cogitationes aduersariorum reprobantur.

Iam ergo quid SIN littera contra eos afferat, uideamus.  Audisti opprobria eorum, Domine, omnes cogitationes eorum aduersum me . SIN dentium, uel super uulnus interpretatur. Dentium aduersus Christum opprobria planguntur, de quibus dicitur: Dentes eorum arma et sagitte; et lingua eorum gladius acutus . Quorum labia insurgunt contra ueritatem, quasi labia dolosa in corde, et corde locuti sunt . Sub hac eadem littera inquit Dauid: Principes persecuti sunt me gratis, etc. . Qui alibi quasi huius littere interpretationem exponens, ait: Super dolorem uulnerum meorum addiderunt . Quasi de medicina Iudei mortem sumpserunt. Unde est illud: Appone iniquitatem super iniquitatem eorum;  et non intrent in iustitiam tuam . Interpretatur enim, ut diximus, hec littera, super uulnus. Unde Propheta lamentatur, quia cum hac medicina uulnera curentur, his superaddiderunt qui mala pro bonis reddiderunt, et perfidiam ex fide prophetarum messuerunt, perfidie homicidia addentes. Hec mala consummata iustus arbiter iusto Patris iudicio offert punienda, quorum incredulitas, uulnus super uulnus, Domini interfectio fuit. Super uulnus recte medicamentum apponitur, quo uulneris acerbitas mitigetur; super uulnus oleum effunditur, ut molliatur. Hi autem, reiecto medicamento, super uulnus infidelitatis perfidiam addiderunt et  mortem. Sic omnes reprobi ex patientia Dei, qui ad penitentiam nos adducit, secundum cordis duritiam iram thesaurizant sibi . Omnes cogitationes eorum, inquit, aduersum me. Deum ubique presentem insinuat, cui presto sunt cogitationes et corda. Sequitur: Audisti opprobria eoram, Domine, etc. Hoc est ei audire, quod uidere; et uidere, quod scire; quem latent nulla, cui patent cuncta. Reprobi autem quasi super uulnus peccati iram thesaurizant sibi. Unde addidit: Sessionem eorum et resurrectionem, etc. Insultando enim et subsannando non minus contra caput seuiunt quam contra corpus, quasi iudices et doctores in cathedra pestilentie sedentes , quorum nullus fouetur medicamine, quia omne caput languidum et omne  cor merens: a planta pedis usque ad uerticem non est in eo sanitas . Et ubi uniuersitas periclitatur et totum consumitur corpus, iam non est malagma imponere.

 Collyria Latinum sonant, eo quod uitia oculorum detergant; epithema, eo quod aliis superponatur adiutoriis precedentibus, cataplasma, eo quod inductio sola sit; emplastrum, eo quod inducatur; malagma, eo quod sine igne maceretur et uulneri apponatur. Hec breuiter de corporalibus dicta sunt medicinis, nunc uero de spiritualibus aliqua subiungamus.

Est autem et mentis uulnus, quod oleo sancti Spiritus fouetur, et pacificis sermonibus quibus expellitur nequitie uirus. Sunt enim uerborum fomenta  et medicamenta; sunt legis uincula, quibus alligati soluuntur, confracti solidantur. Sub his itaque uersibus irreuocabilis malorum insania plangitur, qui omnem medicinam repellunt, quam quasi super uulnus Christus attulit, qui uinum et oleum in semiuiui relicti uulnera effudit et alligauit, et stabulario qui curam illius haberet, commisit, qui de Ierusalem descendebat in Iericho . Caueamus ergo ne ab Ierusalem descendamus peccando, sed ascendamus benefaciendo. Si tamen peccauerimus, non desperemus, quia medicum habemus, qui ligaturam celestium scilicet uerborum super uulnus imponit, dicens: Penitentiam agite; appropinquauit enim regnum celorum . Hec  medicina, scilicet penitentia, uulnera curat, confracta solidat. Ideo desperati planguntur, qui contra Christum et Ecclesiam incessanter debacchantur deridentes et subsannantes, qui secundum opera sua iudicabuntur

Unde sequitur: Reddes ei uicem, Domine, iuxta opera manuum suarum. THAU signum errauit, uel consummauit interpretatur. Que enim hic dicuntur, signa sunt futurorum. Unde Psalmista: Ostendisti populo tuo dura, etc. Et iterum. Dedisti metuentibus te significationem ut fugiant a facie arcus , Sed quia noluerunt aduertere, Reddes eis uicem, Domine, iuxta opera manuum suarum. Hanc primum  Iudeis reddidit, qui corde obdurati et perfidia cecati, a fide et ueritate amplius expulsi sunt, nec possunt intrare iustitiam Dei et uiam salutis: qui enim uitam peremerunt, mortem meruerunt. Errauerunt enim secundum quod THAU littera interpretatur errauit. Errat autem et omnis reprobus, qui corde impenitenti obduratur. Ideo et Dominus consummauit iustitiam suam, quod significatur per THAU litteram que iustitiam sonat. Unde sequitur: Dabis eis scutum cordis laborem tuum, quia uidelicet dum laborem passionis deriserunt, eodem cor suum texerunt, nec predicationis iaculis penetrari permiserunt. Sic quoque reprobi, quos inuitat ad penitentiam patientia Dei, eamdem opponunt sibi quasi scutum cordis, ut non uideant quod sustinens  laboret; et sic thesaurizant sibi iram. Tenditur arcus iudicii, dum sustinet patientia Dei; sed hi duritiam cordis et excusationes obiectant, ne uerba uite suscipiant. Hinc Dei Filius per prophetam dicit: Laboraui sustinens . Tunc laborando sustinuit, quando in passione penitentiam eorum misericorditer exspectauit. Quia ergo significationem, ut fugerent a facie arcus, contempserunt, recte sequitur: Persequeris in furore, et conteres eos sub celis, Domine, ut quia obdurati et sedentes in cathedra pestilentie et surgentes contra Dominum, tanquam puluis a facie terre sub celis conterantur, quia nec celum esse, nec celestibus disciplinis uoluerunt inherere. Qui enim Christum et membra  eius persecuti sunt, iure in furoris persecutione contriti sunt, ut audiant: Discedite a me, maledicti, in ignem eternum, etc. . Hec sunt enim signa que precurrerunt, ut fugerent a facie arcus; et noluerunt. Unde retro sub hac littera uoce Ecclesie promissum est: Ingrediatur omne malum eorum coram te; et deuindemia eos, sicut uindemiasti me propter iniquitates meas . Et in alio alphabeto: Non fuit in die furoris Domini qui effugeret, et relinqueretur, etc. . Recte ergo THAU consummationem sonat, quia sub ipsa fidem et consummationis accepit iustitiam, que Christus est; impietas uero consummationem damnationis et finem, ne ultra possit exaltari. In utrisque precedentia signa uirtutem exhibent sue significationis:  nam Dominus ostendit populo suo dura in signo crucis, ut liberentur electi; illi uero qui signo crucis noluerunt signari, consequenter ueritas signorum et contritio eterni supplicii, qui contra documenta et contra miracula scutum perfidie obiecerunt. Electi uero habent scutum bone uoluntatis quo coronantur, quia quos Deus protegens adiuuat, remunerans coronat. De scuto reproborum dicitur: Corpus illius quasi scuta fusilia . Corpus enim diaboli, id est reprobi, quasi scuta fusilia fragiles sunt et infirmi. Scuta fusilia contra sagittas quidem sunt robusta, casu autem fragilia. Sic et reprobi per obstinationem duri sunt, per uitam fragiles, nullo predicationis iaculo  penetrantur, quia scuto praue defensionis proteguntur.

 Scriptura sacra scuti nomine aliquando uerti in parte prospera, aliquando uero in aduersa consueuit. Nam scuti defensio pro diuina protectione ponitur; nonnunquam uero pro humana repugnatione memoratur. Pro diuina enim protectione per Psalmistam dicitur: Scuto bone uoluntatis tue coronasti nos . Scuto nos Dominus coronare perhibetur, quia quos protegens adiuuat, remunerans coronat. Rursum pro humana repugnatione per eumdem prophetam scutum ponitur, sicut ait: Ibi confregit potentias, uidelicet cornu, arcum, scutum, gladium et bellum . In cornu quippe elatio superborum, in arcu enim insidie longe ferientium,  in scuto autem obstinata duritia defensionum, in gladio uicina percussio, in bello autem ipsa contra Dominum mentis motio designatur. Quod nimirum totum in sancta Ecclesia confringitur, dum mentes Deo resistentium superposito iugo humilitatis edomantur. Hinc rursum per eumdem Psalmistam dicitur: Arcum conteret, et confringet arma, et scuta comburet igni . Arcum enim Dominus conterit, cum occulta insidiantium machinamenta dissoluit. Arma confringit, cum ea que contra se erecta fuerant, patrocinia humana comminuit: sicut igni comburet, cum peccantium mentes obstinata se duritia defendentes, ad penitentiam, et confessionis ardorem sancti Spiritus calore succendit.  Quod uero hoc loco corpus Leuiathan istius scutis fusilibus comparatur, perscrutandum nobis innuitur, quia durum quidem, sed tamen cum labitur, frangibile solet esse uas omne quod fusile est. Scuta ergo, si sint fusilia, in suscipiendo sagittarum percussiones robusta sunt, sed casu frangibilia. Ictu quidem ferientium minime penetrantur, sed suo se lapsu per fragmenta dissoluuntur. Corpus uero Leuiathan istius, id est omnes iniqui, quia per obstinationem duri sunt, sed per uitam fragiles scutis fusilibus comparantur. Cum enim uerba predicationis audiunt, nullo correctionis iaculo se penetrari permittunt, quia omni peccato quod faciunt, scutum superbe defensionis opponunt. Nam cum quisque tali de reatu sue iniquitatis arguitur, non mox cogitat  quando culpam corrigat, sed quid in adiutorium sue defensionis opponat. Nulla igitur ueritatis sagitta penetratur, quia uerba sancte correctionis in scuto excipit superbe defensionis. Unde bene de Iudeis contra precepta Domini superba se defensione tuentibus per Ieremiam dicitur: Redde eis uicem, Domine, iuxta opera manuum suarum . Moxque eamdem uicem expressius subdidit, dicens: Dabis eis scutum cordis, laborem tuum. Labor quippe Domini apparens inter homines passibilis eius humanitas fuit, quam Iudei superbe sapientes, dum cernerent, despexerunt: eumque immortalem credere dedignati sunt, quem natura passibilem, et  mortalem uiderunt: cumque eius humilitatem aspicerent, superbie fastibus obdurati, summa cura moliti sunt, ne eorum mentes sancta predicantium uerba penetrarent. Dum ergo eis Dominus uicem malorum operum redderet, dedit illis scutum cordis laborem suum; quia recto iudicio illos contra se superbe obstinatos exhibuit, unde ipse pro nobis in infirmitate laborauit. Repulerunt quippe a se uerba predicantium, quia dedignati sunt in Domino infirma passionum. Laborem igitur Domini contra eumdem Dominum scutum cordis habuerunt; quia superbe sapientibus in eo despectus apparuit, quod propter eos humilis fuit. Hoc scutum, sicut iam superius diximus, primus ille peccator tenuit, qui querenti Domino, cur lignum uetitum tetigisset,  non in se culpam retulit, sed a muliere, quam Dominus dederat, se accepisse respondit ; ut quasi reatum suum oblique in actorem elideret, qui mulierem dederat que talia persuaderet. Hoc etiam scutum requisita mulier tenuit, quando nec culpam ad seipsam retulit, sed serpentis illam persuasionibus replicauit, dicens: Serpens decepit me, et comedi ; ut ipsa quoque reatum suum in Creatorem oblique reduceret, quod illic intrare serpentem persuasurum talia permisisset. Serpens uero iam non requiritur, quia nec eius penitentia querebatur. Hi autem, quorum penitentia quesita est, scutum nequissime defensionis uel corruptionis protulerunt. Unde nunc usque in usum peccantium trahitur, ut cum culpa agitur, defendatur; et unde reatus ueniam  habere debuit, inde cumuletur. Bene ergo dicitur: Corpus illius quasi scuta fusilia ; quia omnes iniqui ne ad se corripientium uerba perueniant, quasi contra castigantium iacula scuta defensionis parant.

De talibus ergo recte plangitur: Dabis eis scutum cordis laborem tuum: abutentes enim Dei patientia, cogitant Deum non curare talia, aut non uidere, aut Conditorem in causa esse, sicut Adam, qui ait: Mulier, quam dedisti mihi, persuasit, et comedi; mulier quoque culpam retorquens in serpentem, obliquat in auctorem. Hoc scuto protectus Cain, ait superbe et contumeliose: Nescio, Domine: nunquid fratris mei custos sum ego?  Nescio, Domine; fraudulenta humilitas, et falsa negatio: Nunquid  custos fratris mei sum ego? Contumax contra Deum obiurgatio. Sic quisque dum Dei patientia abutitur, et signa iudicii metuere dedignatur, nec signo huius littere munitur, et iusta damnationis uindicta multatur, qui non solum errauit, uerum etiam consummauit, et impleuit mensuram peccatorum suorum. Unde dicitur: Nondum completa sunt peccata Amorrheorum : quibus scilicet completis, mox promissio, et uindicta uenit, quod hic quoque ostenditur per litteram, que consummauit interpretatur. Peccatum consummatum generat mortem , et cor durum et impenitens consummationem. Cum  gemitu ergo et lacrymis oremus, ut cor nostrum molliat Dominus, ut eius signa metuamus, et potati uino compunctionis, fugiamus a facie arcus .

Iterum subiungit, dicens: uelociores fuerunt persecutores nostri aquilis celi: super montes persecuti sunt nos, in deserto insidiati sunt nobis . Allegorice. Quia omnium propheta lamentationes, et personas, et proprietates in se transformat, omnibus factus omnia, plangit persecutiones Ecclesie cuius persecutores aquilis uelociores. Immundi siquidem spiritus uelociores sunt nequitia, fraude et agilitate nature ad lacerandum et deuorandum, quam aquile celi, id est predicatores ad eripiendum. De quibus dicitur: Ubi fuerit corpus, illic  congregabuntur et aquile ; quia memoria passionis Christi celebratur, et panis et uinum per mysterium sancte orationis in corpus et sanguinem eiusdem Domini nostri Iesu Christi transsubstantiatur; aduolant aquile celi quasi ad escam, ut de morte eius uitam percipiant.

Sed uelociores sunt eree potestates, quia non est super terram potestas, que comparetur eis, ut ait Dominus ad beatum Iob de Leuiathan .  Potestas eius super terram cunctis eminentior esse perhibetur, quia si actionis sue merito infra omnes cedit, omne tamen hominum genus nature angelice conditione transcendit. Quamuis enim interne felicitatis beatitudinem perdidit, nature tamen sue magnitudinem non amisit: cuius adhuc  uires humana omnia superant, licet sanctis hominibus meritorum suorum deiectione subiaceat. Unde et eisdem sanctis contra hunc certantibus retributionis sue meritum crescit, eo quod ille ab eis uincitur, qui per nature potentiam quasi iure se hominibus superasse gloriatur.

Iste igitur Leuiathan, et satellites eius rugiunt, et querunt quos deuorent. Super montes, inquit, persecuti sunt nos, etc., quia dum ad Ecclesie regimina extolluntur, acrius eos ad persequendum excitant; nec in specula apostolice sedis securi sunt, quia quos super montes eleuatos uident, ut ceteros diligentius inspiciendo conseruent, ad culmina uirtutum prouocent, tanto ardentius et audacius infestant. In deserto insidiati sunt nobis. Per desertum  uita monastica aut eremitica, que in desertis et solitudinibus agitur, designatur, contra quos quasi athletas fortiores inuisibiles seuiunt hostes: sed quia curis secularibus expediti contra hostes tantum solliciti sunt et circumspecti, ideo occultius insidiantur illis quos uident latere in occultis. Sed qui super montes exaltati eminent, exaltatos manifestis uiribus, crebris assultibus  infestant. His aquilis celi sepe hostes uelociores sunt ad decipiendum, quam ille ad cauendum. Qui aquile celis conuenienter dicuntur, quia despectis terrenis in celestibus spatiantur. Notandum autem quod ouibus, uel  bobus, uel equis, uel uulturibus, uel quibuslibet auibus non dicuntur uelociores, sed aquilis celi. Unde alibi: Grex perditus factus est populus meus; pastores seduxerunt eos feceruntque uagari in montibus: qui scilicet de monte in collem transierunt obliti cubilis sui .

Sequitur: Spiritus oris nostri Christus Dominus captus est in peccatis nostris. Cui diximus: In umbra tua uiuemus in gentibus. Hec Iudei de Iosia dictum  putant, quia rex iustus non suis sed pro peccatis populi occisus sit, in quo spem suam posuerunt, cuius alas ubique gentibus opponebant. Sed uerissime Christus hic intelligitur, qui pro peccatis humani generis, non pro suis a Iudeis captus est et occisus, cuius diuinitas notatur, cum dicitur:  Spiritus oris nostri Christus Dominus, etc. Spiritus enim dicitur filius secundum illud: Spiritum rectum innoua in uisceribus meis . Humanitas insinuatur, cum dicitur: Christus Dominus captus est in peccatis nostris: quia enim una persona est homo et Deus, ubi Christus capitur, ibi et Deus capi dicitur. Spiritus oris nostri bene dicitur Christus, quia quem corde credimus, ore confitemur secundum illud: Corde creditur ad iustitiam, ore autem confessio fit ad salutem  Oris autem est aspirare et respirare: et infusionem gratie aspirando percipimus, et respirando confitemur. Sed eorum quippe  ista uox est qui ita habent in ore uerbum ueritatis, que Christus est, sicut et in corde, quia ex abundantia cordis os loquitur   Christus captus est in peccatis nostris; ut nostra scilicet peccata deleret, non pro suis, quia que non rapuit, exsoluit . Cui diximus: In umbra tua uiuemus in gentibus, quia ipse est exspectatio gentium , et semen Abrahe in quo benedicentur omnes gentes . In Christum hunc propheta corde credebat, et ore proferebat: In umbra tua uiuemus in gentibus. Christus enim erat uenturus, ut cum Iudeis saluaret gentes. Unde per futurum dixit, uiuemus, qui in peccatis mortui eramus. In umbra tua, inquit, uiuemus, de qua dicitur: Sub umbra alarum tuarum protege me . Christus captus est et crucifixus; sub umbra passionis nos protexit, quasi alis in cruce extensis. Caro eius nobis umbra fuit, que estus nostre mentis  refrigerauit, et uarias estuum passiones temperauit: nam et per ipsius gratiam apostolorum umbra sanabat infirmos . Caro eius sicut umbra fuit, quia uidimus eum non habentem speciem, neque decorem . De qua dicitur: Ascendet Dominus super nubem leuem, et ingredietur Aegyptum, id est mundum . Hec est nubes lucida super apostolos, ne eos iniquitatis exureret ardor: quod propheta predicebat iam, scilicet: In umbra eius uiuimus in gentibus. Nam et propheta eum in umbra uidebat, qui quasi in speculo mentis diuino illuminatus spiritu futura preuidebat. Nunc autem totum  illuminat mundum, quamuis adhuc per umbram sui corporis, id est Ecclesie, uideamus eum, nondum facie ad faciem. In hac umbra refrigerati spe uiuimus. Notandum quod omnis lamentationis intentio ad hunc finem tendit, in quo omnis molestia finitur; postea uero quasi biuium demonstratur, quia pars electa tenet dexteram, reproba uero peccatis polluta amplectitur leuam. Unde ei damnatio eterna, alii uita perpetua, cum absterserit Dominus omnem lacrymam ab oculis omnium sanctorum . Quod crux Domini sicut tribunal iudicis presignauit, ubi per fidem alter eorum qui hinc inde pendebant, assumptus est, alter per blasphemiam damnatus , quia precedentem  coram oculis contempsit uiam.

 uelociores fuerunt persecutores nostri aquilis celi, etc. Heretici sepe in disputando uelociores sunt aquilis celi, id est doctoribus plebis, quos persequuntur super montes: super montes scilicet Scripturarum, et doctrina apostolorum et sanctorum Patrum, eremitis insidiantur fraudibus, mellifluisque sermonibus. Nota quantis urgemur malis. In occulto instant insidie, in aperto super montes seuit persecutio, ut pastores deiiciat, oues sternat secundum illud: Percutiam pastorem, et dispergentur oues gregis . Spiritus oris nostri Christus Dominus. Sicut ex hoc ere spiritum ducimus, quem ad ipsum reducimus, et inde uiuimus, ita homo interior per fidem spiritum Dei attrahit, unde uiuit. Et rursus ei, quod uiuit, quod orat, quod benefacit,  quod cogitat: quod  omnia bona sua ipsi adscribendo, reddit.

Quousque igitur, Iudei, permanetis increduli, nec credere uultis in Filium Dei, qui uobis prophetarum manifestissimis fuit preconiis prenuntiatus, et certissimis documentis ac figuris preostensus? Nonne ille sanctissimus propheta Elias, cuius lingua, uestris, quod uerum est, peccatis exigentibus, celum orando clausit, iterumque, Deo miserante, opportuno tempore aperuit, eumdem in suis operibus Dei Filium pro salute nostra ac totius Ecclesie uenturum et moriturum prefigurauit, quando filium uidue resuscitauit?

Sic enim legitur in ipsius prophete historia: Aegrotauit filius mulieris matris familie, etc.   uidua hec apud quam hospitabatur Elias, et cuius benedixit farinam et oleum, Synagoga est Iudeorum, que Moysi morte uiduata, filium nutriebat paruulum, hoc est carnalem populum. Hic ad ingressum Elie, id est Saluatoris nostri Iesu Christi, febre infidelitatis infirmabatur, quia in eum non credidit, sed superbiendo spreuit, et odiendo cruci sine causa affixit. Unde mater eius Synagoga de aduentu ac predicatione eius, scilicet Christi, conqueritur quasi ipse esset causa interfectionis populi dicens: Quid mihi, et tibi, uir Dei? ingressus es ad me, ut rememorarentur iniquitates mee, et interficeres  filium meum?  Hinc est quod Caiphas ait: Expedit ut unus moriatur homo pro populo, et non tota gens pereat , Sicut propheta uerbis uidue non exasperatur quin potius miseretur; ita Redemptor noster non exasperatur malitia Iudeorum, sed misertus sui populi tulit eum de sinu matris, cum tulit de carnali obseruantia legis, et posuit eum super lectulum suum, hoc est, demonstrauit ei uitam habere in morte sua, expanditque se Dei Filius super puerum tribus uicibus, dum populo Iudeorum insinuabat fidem sancte Trinitatis. Tulit Elias puerum, et reddidit illum matri sue, cum Dominus noster populum saluans credentem, signa et miracula ostendit incredulis, ut cognoscerent illum ueraciter uiuere, qui credit in  nomine eius. Et sic eueniet circa finem mundi, ut plebs Iudaica ueritate superata, clamet ad Christum dicatque: Nunc in isto cognoui, quia uir Dei es tu, id est uerus Dei et hominis Filius, et uerbum Domini, id est uerbum Dei Patris in ore tuo uerum est.

Miror. Iudei, quare non erubescitis, qui tot figuras, tamque ueracissima testimonia in lege et gente uestra de Christo reperitis, et tamen ipsum Deum uerumque hominem esse credere non uultis, qui toties uos eripuit de durissimo seruitutis iugo et de cunctis malis.

Naboth etiam de stirpe uestra occisum pro uinea sua, eumdem Dei Filium in sua presignauit morte  passurum pro salute humana  Naboth quippe interpretatur conspicuus, siue possessio. Iezrel honestas Dei, uel semen Dei. Hoc totum conuenit Filio Dei, qui est splendor glorie, quem constituit Deus Pater heredem uniuersorum . Hic Naboth, scilicet Christus, habuit uineam, de qua dicitur: uineam de Aegypto transtulisti, etc. . Hanc uineam concupiuit Achab, qui interpretatur frater Patris, id est populus Iudaicus, de qua uinea, id est de quo populo secundum carnem uoluit Achab hortum facere olerum, ut ibi uinum spirituale germinare debuit, ibi fragilia Phariseorum dogmata transplantaret. Naboth uineam dare nolenti, id est Christo Phariseorum superstitionibus non consentienti, impia Iezabel, id est Synagoga  machinata est mortem. Interpretatur Iezabel cohabitatrix, siue fluxus uanus, quia Synagoga habitare uidebatur in domo Domini, sed per uaria desideria defluebat. uinea ergo Naboth Ecclesia est de gentibus congregata: hanc occiso Christo mali coloni preripere moliebantur, cum fidem, que per eum est, exstinguere, et suam que ex lege iustitie est, preferre, ac gentibus imbuendis conabantur inserere. Falsis testibus accusantibus Naboth, exstitit lapidatus; Christus autem de illo Iudeis falsa asserentibus, est crucifixus. Lapidatus est Naboth propter uineam patrum suorum; crucifixus est Christus pro uinea sua, id est pro Ecclesia tam ex  Iudeis quam ex gentibus, ut eam Deo Patri acquireret, ac de manu antiqui hostis eriperet, ad eterne uite gaudia secum proueheret. Lapidatus est Naboth extra muros urbis Samarie; crucifixus est Christus extra portam Ierusalem in loco, qui dicitur Caluarie. O infelices, imo infelicissimi Iudei quousque in incredulitate permanetis, et tam euidentissimis signis atque figuris, que de Christi natiuitate, passione, et resurrectione in lege et gente uestra inueniuntur, fidem non attribuitis? quid apertius quidue clarius audire uultis? Nihil sub celo uerius, nichil firmius, nichil utilius audire potestis. Sed si hanc ueracissimam ueritatem ignoratis, uel de ea dubitatis, omnibus utique bonis priuati estis.

 Eliseus etiam eiusdem Elie discipulus Christum prefigurauit in suis operibus. Eliseus quippe salus Dei interpretatur. Nam et in hoc quod capilli de eius defluebant capite, Christum presignabat a discipulis relictum in passione. Christus est enim totius Ecclesie caput, et huius capitis capilli omnes sunt apostoli, ceterique fideles in eius amore, atque doctrina perfecti. Unde dicitur: Mea doctrina non est mea, sed eius qui misit me Patris . Caluus ergo in passione fuit Christus, quia ab omnibus discipulis exstitit derelictus. Eliseus salus Domini interpretatur, ut diximus, quia illum premonstrabat, qui ad salutem mundi a Deo Patre mittendus erat  . Eliseo in montem ascendenti illudebant pueri, dicentes: Ascende calue, ascende calue  ; quia Eliseus noster, scilicet Christus, ascensurus erat in loco Caluarie, cui illudebant Iudei Pilato uociferantes: Crucifige, crucifige eum . Eliseus ascendens in Bethel, id est domum Domini, maledixit pueris, qui sibi illudebant, et egressi duo ursi de saltu lacerauerunt ex eis quadraginta duos: similiter et Christus, postquam ascendit celos, quadragesimo secundo anno immisit duos ursos de siluis gentium, uespasianum scilicet et Titum, qui Iudeos crudelissime deiecerunt, ibique sanguis eorum effusus est, ubi Dominum suspenderunt.

Mulier Sunamitis habebat filium, quem quia alium non habebat, delicate nutriebat: qui quadam  die domum egressus, ad patrem suum et ad messores pergens in agrum, ut reor, estu percussus, eodem die mortuus est in gremio matris sue . Puer iste typum filiorum Isrel tenuit, quos Deus per Moysen de Aegypto liberauit. Sicut egressus est puer ut ad patrem suum et ad operarios pergeret, et eodem die mortuus est, sic Isreliticus populus egressus est ex Aegypto, ut ad Deum Patrem, et operarios messis, id est ad Moysen, et Aaron, et ceteros sue salutis doctores pergeret, et in itinere, hoc est, in deserto, mortuus est in gremio matris sue Synagoge. In hoc loco Sunamitis Synagogam significat. Quare Isreliticus  populus in deserto mortuus est? quia uidelicet postquam in Aegypto excreuit, et per Moysen in desertum eductus, Domini uocem audierat; quando lumine scientie illustrari debuit, mox animo ad idololatriam recurrens mortuus est. Quasi ergo Sunamitis pro puero, ut de morte resuscitaretur, Eliseum rogat, cum Moyses, et Aaron Ur et Iosue, ceterique patres Deum exorant, ne eos in deserto propter peccata prosternat, sed misericorditer et potenter ad terram promissionis perducat. Unde Moyses: Quiescat, Domine, ira tua, et esto placabilis super nequitiam populi tui etc. , Eliseus, qui in hoc loco Domini figuram gerit, ad resuscitandum mortuum per puerum uirgam mittit, sed tamen idem mortuus non surrexit  . Ergo  dum Dominus per Moysen legem dedit, quasi per puerum uirgam misit, sed puer, Moyses scilicet, per uirgam, id est terrorem legis mortuum suscitare non ualuit, quia lex neminem ad perfectum perduxit . Ipse igitur per se Dei Filius ueniens super cadauer prosternitur, quia cum in forma Dei esset, semetipsum exinaniuit formam serui accipiens . Huc et illuc in domo deambulabat, quia et Iudeos et gentes ad celestia regna per fidem uocabat. Super mortuum Eliseus inspirat, puer uero septies oscitat; quia diuini muneris gratia septiformem Spiritum in peccati morte iacentibus aspirat. Moxque is, quem terroris uirga suscitare non potuit, per amoris spiritum puer ad uitam rediit. Ideo populum Isreliticum puerum dicit,  quia Dei cognitione paruulus exstitit.

Quousque igitur Iudei obstrusa aure, et infido corde increduli permanetis, qui tanta tamque preclara Christi beneficia erga uos exhibita cernitis, et ipsum uerum Dei Filium esse non creditis? Ille uos sicut piissimus Pater fouendo, blandiendo, nutriendo ab inimicis uisibilibus et inuisibilibus eripiendo, temporalia bona tribuendo, sempiterna promittendo, ad amorem, et dilectionem sui exemplis, et uerissimis figuris, sanctorumque prophetarum predicationibus prouocauit; uos autem non solum illius beneficiis ingrati, et preconiis prophetarum increduli semper exstitistis, uerum etiam iniquis operibus illum exacerbastis; ipsius uerba,  et sanctorum apostolorum audire renuistis; diis alienis, potius quam illi seruire maluistis; tandem causa inuidie eum cruci affixistis; depositumque de cruce ac sepultum cum omni diligentia custodire fecistis. Ille uero sepultus carnem in sepulcro relinquens, in anima ad liberandum electos, qui apud inferos captiui tenebantur descendit; tertia die, spoliato inferno, ad sepulcrum rediens, idem corpus, quod deposuerat, resuscitauit; et eamdem, quam secum misericorditer ac potenter ab inferis captiuitatem duxerat, quadragesimo die celum ascendens in eterna beatitudine collocauit, seque ipsum in Patris dextera recepit, a quo nunquam,  quamuis ad nos clementer descendens, recessit. Diuinitas etiam illius quamuis in anima ad infernum descenderit, corpus tamen in monumento non reliquit. Nunc ergo Iudei gens perfida, que sine consilio estis, ut ait Moyses, et sine spiritali prudentia ; si eumdem Dei et hominis Filium iudicantem uultis habere propitium, et eius iram euadere, in dextera Patris illum regnantem fideliter nobiscum adorate. Forsitan dicetis mihi: Nunquid quamuis sero, si ad eum conuersi fuerimus, illius resurrectionis participes erimus? Sed si hoc dicitis, exemplis ueterum uera esse, que dixi, probare potestis.

Nostis Eliseum, de cuius superius uirtutibus aliqua diximus, ueridicum fuisse prophetam in gente  uestra a Deo constitutum: qui cum egrotare cepisset, et ad uisitandum eum Ioas rex Isrel descendisset, coramque eo fleuisset, et per fenestram orientalem iussu illius sagittam iecisset, terramque tertio iaculo percussisset, ei uir Domini predixit, quoties Syriam percussurus esset. Mortuus est ergo in eadem infirmitate Eliseus, et a supradicto rege eiusque populo honorifice sepultus. Latrunculi autem de Moab uenerunt in terram in ipso anno. Quidam autem sepelientes hominem, uiderunt latrunculos, et proiecerunt cadauer in sepulcro Elisei. Quod dum tetigisset ossa Elisei, reuixit homo, et stetit super pedes suos . Eliseus ergo, ut supra diximus, interpretatur Domini salus; figuram igitur Christi tenuit, qui mundum saluare  uenit. In hoc etiam quod regem Isrel contra Syriam armauit, Christum figurauit, qui rectoribus Ecclesie armis spiritalibus se induit, et contra hostem antiquum precipit preliari. Ipsis etiam precipitur terram, id est carnales homines iaculo predicationis percutere. Tribus uicibus terram iaculo percutere, est Trinitatis fidem carnalibus per doctrinam insinuare. Sagitte sunt uerba, que doctores proferunt, quia usque ad audientium cor perueniunt. Latrunculos demones designant, qui animas ad interitum rapiunt. Possunt etiam per latrunculos heretici designari, qui fideles, ne in Christum recte credant, prauis suasionibus a ueritatis tramite auertunt, eosque secum miserabiliter,  ac damnabiliter ad perditionem trahunt. Cadauer mortui hominis uniuersum designat humanum genus. Resurrectio igitur cadaueris per contactum ossium Elisei significat, quod quicunque firma fide mortem Christi tangunt, et spem suam ueraciter in eo collocant, sine dubio eius resurrectionis participes erunt. Cadauer minime resurrexisset, nisi Elisei ossa tetigisset; quia humanum genus nequaquam per iustitiam, que Christus est, resurrexisset; sed, peccatis exigentibus, eterna morte sopiretur, nisi in Christum mortuum, sepultum, et ueraciter resuscitatum, atque in dextera Patris regnantem fideliter credidisset. Christus est ergo  causa resurrectionis, et cum Patre totius nostre felicitatis. In eo igitur ab eterna morte eripiuntur, et eternaliter uiuunt, qui in eum ueraciter credunt. Unde ipse ait: Ego sum uia, ueritas, et uita . Cur ergo, Iudei, nunc usque increduli permanetis qui in lege, et gente uestra tot ueritatis attestatores, tamque de Christi natiuitate, passione et resurrectione manifesta signa inuenitis? Cur per uestram stultitiam atque incredulitatem non solum eterne uite felicitatem amittitis, sed etiam uos ipsos eterni incendii flammis destinatis? Si Christum Dei esse Filium negatis, omnibus bonis priuati estis. Peniteat ergo uos, illum usque modo negasse, et deinceps ueram illi fidem exhibete. Credite illum ex Deo Patre ante omnia secula natum  ineffabiliter esse, et in fine temporum de uirgine matre ueram hominis substantiam pro salute humani generis assumpsisse. ueram habet de Patre naturaliter eternam et incommutabilem diuinitatem; ueram accepit in fine temporum de matre naturaliter humanitatem. Scimus, quia si illum regem glorie esse cognouissetis, cruci nequaquam affigeretis . Salua ergo et intacta diuinitate sua, pro salute nostra passus est in humanitate asssumpta. Si igitur ab eo ueniam consequi plenam queritis, credere in eum ultra ne differatis. Sed, si mihi Christiano homini ueram uobis fidem suadenti forsitan non uultis credere, saltem Dauid regi et prophete idipsum uobis precipienti credite.  Audite ergo quid uobis precipiat placata aure: Accedite, inquit, ad eum, et illuminamini; et facies uestre non confundentur . Sicut superius intimauimus, Dominus noster iehsu Christus cum Patre et Spiritu sancto unus Deus est uerus. Accedite igitur ad eum fideliter credendo, quia per ipsum Deus Pater omnia creauit ex nichilo. Nunquam a se repellit, sed misericorditer suscipit, quos fideliter in se credere conspicit. Illos ab initio solos a seipso consueuit repellere, quorum animos contra se nouit obstinatos permanere. Iusto siquidem iudicio erga se elatos abiicit, et mira caritate ad se deuotos astringit, quia ab initio superbis resistit, et humiles colligit . Unde Abigail ad Dauid dixit:

 Erit anima mei Domini custodita quasi in fasciculo uiuentium, apud Dominum. Porro inimicorum tuorum anima rotabitur, quasi impetu, et circulo funde . Pulcherrima comparatione statum iustorum, et reproborum discernit. Horum quippe animas appellat uiuentes, illorum uero spiritali morte preoccupatas: Anima enim, que peccauerit, ipsa morietur. . Hos fasciculo, illos lapidi funde assimilauit. Fasciculus enim constringitur ut seruetur; lapis in funda ponitur, ut abiiciatur. Sic enim electi pressuris tribulationum constringuntur, ut his admoniti arctius ad inuicem mutua caritate nectantur, et adunati manu Redemptoris in perpetuum conseruentur. Reprobi quanto latius uoluptati sue dimittuntur, tanto longius  a diuine uisionis gloria proiiciuntur. Ipsi enim de manu Dei repulsi sunt . Mire autem omnipotentem superni protectoris prouidentiam describit, cum dicit animam sancti uiri, quasi in fasciculo uiuentium, apud eum esse custoditam. Sicut enim facile est cuilibet fasciculum herbe, uel feni manu retentum conseruare, ita uirtus Saluatoris nostri electos ab initio usque in finem custodit. De quibus ipse ait: Non rapiet eos quisquam de manu mea . Sicut autem fasciculus alligatur, ita sanctorum cetus una caritate constringitur, et diuino munimine circumdatur.

Ad uos iterum, Iudei, reuertor loquendo, quia uestre infelicitati plurimum condoleo, dum uos in fide Christi minus deuotos intueor. Si ergo, ut supradictum  est, in fasciculo uultis custodiri, et colligari uiuentium, accedite fideliter ad Christum, qui est lumen uerum, et illuminabit uos, quia ipse illuminat omnem hominem uenientem in hunc mundum . Ipse quippe est sol angelorum, et refectio, quem Deus Pater ante omnia secula genuit ex seipso. In ipsum ergo, dum potestis, credere festinate, quia si Filium non habetis, omnino Patrem minime potestis habere. Dum patienter uestram exspectat penitentiam, cum lacrymis ab eo ueniam postulate, ne forte si nolueritis, uos tanquam sacrileges, et tanti homicidii reos in sui districti iudicii condemnet examine. Quamuis illum cruci sine causa affixeritis, et per inuidiam morti tradideritis; tamen si animo contrito coram eo penitentiam egeritis,  consequi ab illo plenam indulgentiam non dubitetis. Naturaliter est enim pius, et erga penitentes benignus. Ponite ergo in conspectu eius uere compunctionis lacrymas, et sicut piissimus pater, uelut nubem, et quasi nebulam delebit iniquitates uestras. Ad ipsum accedere festinate, et de ipsius misericordia confidite. In eum credere ne differatis, et de eius bonitate ultra non dubitetis.

uos interea rogo, fratres karissimi, ut pro eiusdem perfide gentis cecitate Domino assidue preces fundatis, quatenus eorum corda rore sue gratie dignetur emollire, et ad seipsum pie conuertere, quia potens est ipse de lapidibus istis suscitare filios Abrahe . Instantia ergo uestre orationis ab eorum cordibus tenebras expellat infidelitatis.  Studium uestrarum precum coniungat eos turbis fidelium. Si fieri potest, cum Dei iuuamine ad gremium sancte Ecclesie orando eos reducite. Quamuis illi digni non sint impetrare clementiam, uos tamen cum pro eis oratis, eterna uobis acquiritis premia. uos tamen, dilectissimi, scire uolo, quia Christus illis fuit promissus, sed nobis est datus. Sic ait ipse: Non sum missus nisi ad oues, que perierunt domus Isrel . Nobis est igitur a Deo Patre donatus, et illis ablatus. Cum ignominia repulsus est ab eis, sed cum honore susceptus est a nobis. Abstulit illis Deus in perpetuum gentem et locum, nobis uero in possessionem eternam dedit illum. Ad ultimum quoque illos tradidit omnibus  nationibus, que sub celo sunt in captiuitatem; nos autem perduxit ad libertatem. Quid ergo inter hec, fratres karissimi, animaduertitis? Nunquid hec tam magna beneficia concessit nobis Deus pro nostris meritis? nunquid aliquid boni operati fuimus, pro quo tanta bona de manu Domini recipere meruimus? nequaquam. Non enim ab eo nostris meritis, sed sola eius gratia redempti sumus.

Meritum quippe hominis, ut ait beatus Gregorius  , superna gratia non ut ueniat, inuenit, sed postquam uenerit, facit. Ad indignam ergo mentem ueniens Deus, dignam sibi eam exhibet ueniendo, et facit in ea meritum, quod remuneret, qui hoc solum inuenerat, quod puniret. Libet inter hec mentis oculos ad illum latronem ducere, qui de falce  ascendit crucem,  et de cruce paradisum: et aperte cognoscemus, quia non nostris meritis, sed sola Dei gratia redempti sumus. Intueamur, qualis ad patibulum uenerit, et a patibulo qualis abscessit. uenit reus fraterno sanguine, et cruentus, sed in cruce interna gratia est mutatus. Sed ille qui mortem fratri intulit, morientis Domini uitam predicauit dicens: »Memento mei, Domine, dum ueneris in regnum tuum .« In cruce manus eius claui pedesque confixerant, nichilque in eo liberum nisi cor et lingua remanserat: sed, inspirante Deo, totum illi obtulit, quod in se liberum inuenit, ut iuxta hoc quod scriptum est, corde crederet ad iustitiam, et ore confiteretur ad salutem . In corde autem fidelium tres summopere manere uirtutes,  testatur Apostolus, dicens: »Nunc autem manent fides, spes, caritas .« Quas diuina subito repletus gratia et accepit latro, et seruauit in cruce. Fidem namque habuit, quia regnaturum Dominum credidit, quem secum pariter morientem uidit. Spem habuit, qui regni eius aditum postulauit, dicens: »Memento mei, dum ueneris in regnum tuum.« Charitatem quoque in morte sua uiuaciter tenuit, qui fratrem et collatronem pro simili scelere morientem, et de iniquitate arguit, et uitam, quam cognouerat, predicauit, dicens: »Neque tu times Deum, qui in eadem damnatione es. Et nos quidem iuste: nam digna factis recipimus; hic uero nichil mali gessit .« Ille, qui talis ad crucem uenit ex culpa, ecce qualis a cruce recedit ex gratia. Confitebatur Dominum, quem  uidebat secum in humana infirmitate  , quando eum negabant apostoli, quem miracula uiderant diuina uirtute facientem. Sed hi, qui saluari hominem propriis uiribus astruunt, eamdem confessionem hominis ab ipsius esse uirtute hominis suspicantur. Quod si ita esset, in Dei laude Psalmista non diceret: »Confessio et magnificentia opus eius .« Ab eo itaque accipimus recta confiteri, a quo nobis et magna dantur operari. Quia ergo nichil boni operis dedimus, pro quo tanta bona de manu Domini recepimus, illi necesse est, ut sine intermissione gratias referamus.

Ut ergo superius iam dictum est, Dei Filius Iudeis fuerat promissus, sed nobis est datus. Ab illis  crudeliter est morti traditus, et a nobis deuote susceptus. Multo nimirum antea per Isaiam de illis dictum fuerat: Filios enutriui et exaltaui, ipsi autem contemnentes spreuerunt me . De nobis autem sic ait Psalmista: Populus, quem non cognoui seruiuit mihi; in auditu auris obediuit mihi . Quamuis ergo illum, karissimi, oculis non meruimus uidere corporeis, dignum tamen est, ut illi obedientes simus in auditu auris; quia beati qui illum non uiderunt, et crediderunt fideliter in eum . Diligamus ergo eum sinceris mentibus, et seruiamus ei totis uiribus. Exeamus ad eum secundum Apostolum extra castra, improperium eius portantes . Quid est extra castra ad Christum exire, nisi renuntiatis omnibus huius seculi  deliciis, et secularis uite blandimentis, crucem pro amore illius ferre, et quod est gloriosius, si necesse fuerit, sicut ille pro nobis fudit, sic et nos sanguinem proprium fundere? Extra castra ad eum eximus; si extra patrem, extra matrem, extra filios, omnesque consanguineos, et extra proprias uoluntates illi deuote seruire studemus. Improperium, inquit, eius portantes. Improperium Christi portare est, crucem, passionem, flagella uidelicet, clauorum fixuras, uulnus lateris, aceti potationem, arundinis percussionem, alapas, opprobria, derisiones, sputa, coronam spineam, mortem et sepulturam eius non erubescere, sed deuote cunctis gentibus et aperte predicare. Unde Apostolus Timotheum admonebat,  dicens: Noli erubescere testimonium Domini nostri Iesu Christi . Ac si apertius diceret: Noli erubescere Christum predicare a Iudeis crucifixum; quia quamuis sustinuerit passionem, scilicet flagella, crucem, mortem et improperia, tamen resurgens a mortuis, et ascendens in celum, data est ei omnis potestas a Deo Patre super omne, quod creatum est. Nos quoque improperium eius portamus, cum illius exemplo humilia de nobis sentimus, superbiam exsecramus, humilitatem tenemus, temporalem gloriam respuimus, in domo Dei abiecti esse eligimus, diuitias contemnimus, paupertatem uoluntarie sustinemus, illatas nobis a proximis iniurias equanimiter toleramus; in frigore et nuditate, in uigiliis multis, in fame et siti, in ieiuniis multis  illi seruire studemus, ad ipsius uenerande passionis recitationem lacrymas fundimus, capillos capitis ad modum illius spinee corone tondemus, ipsius uiuifice crucis uexillum in frontibus nostris gestamus, insuper et in eius nomine Christiani uocamur. Nam et cum pagani odio nominis eius nos insequuntur, aut occidunt, heretici impugnant, Iudei blasphemant: si hec amore illius gratis sustinemus, nimirum eius improperium portamus. Ipsius ergo improperium nostra sit gloria, illius mors nostra uita; eius crux noster triumphus, ipsius resurrectio nostra felicitas.

Gratias igitur, dilectissimi, in commune agamus  Deo Patri Filioque eius Domino nostro Iesu Christo, et Spiritui sancto, pro tanto tamque incomparabili beneficio nobis ab eo indignis collato. Christus uoluntate Dei Patris, et cooperatione sancti Spiritus humanitatem nostram assumendo, semetipsum exinaniuit, suamque sponte animam tradidit, et de sua morte nobis medicinam aptauit, qua misericorditer uulnera nostra curauit. Tales ergo, fratres karissimi, in eius exhibeamus nos seruitio ut, ipsius gratie preueniente dono, illius passio nostrorum sit peccatorum remissio; eius uulnera nostre sint infirmitatis remedia; illius passionis acerbitas  nostra sit consolatio; ipsius corona spinea noster sit honor; illius resurrectio sit de theatro ad palatium, de carcere ad curiam, de terra ad celum, de morte perpetua ad eternam uitam, de uolutabro uitiorum ad consortium angelorum felix transmigratio, prestante eodem Domino nostro Iesu Christo, qui hac nocte pro totius mundi salute seipsum permisit ab impiis comprehendi, et pontificibus, ac iudici presentari. Qui uiuit, et regnat cum Deo Patre in unitate Spiritus sancti Deus per omnia secula seculorum. Amen



SERMO uICESIMUS TERTIUS. IN CeNA DOMINI III.


 Deus Pater ante omnia secula Filium sibi equalem genuit, per quem uisibilia et inuisibilia cuncta creauit; per quem et in eternitate sua humanum genus, quod diaboli dolo decipientis a rectitudinis statu casurum presciebat, liberare disposuit. Ab initio ergo mundi eiusdem Iesu Christi Filii sui natiuitatem, passionem et resurrectionem per figuras innotuit, patriarcharum exemplis presignauit, per prophetas predixit, per apostolos uero aperte monstrauit  . Nonne illum Dei Filium pro nostra salute passurum prefigurabat Ioseph, qui uenundatus ab inuidentibus fratribus, in Aegyptum perductus, atque ibidem est sublimatus?  Ioseph unus ex duodecim filiis Iacob, quem pater pre ceteris filiis dilexit, Christum Dominum prefigurauit,  quem Deus Pater secundum carnem natum ceteris fratribus ex Abraham stirpe progenitis pretulit. Unde et ibi dicitur, quod Iacob eum in senectute genuisset . Senescente enim mundo illucescens Dei Filius per Marie sanctissime et gloriosissime uirginis partum, serius aduenit tanquam filius senectutis secundum sacramentum suscepti hominis, qui erat ante secula apud Patrem. Tunica autem polymita, quam fecit ei pater, uarietatem populorum ex omnibus gentibus in corpore Christi congregatam significauit.

Manipulus Ioseph illud est, quod in Christo impletum est, adorabunt eum omnes reges terre, omnes gentes seruient ei , scilicet fructum bonorum  operum afferentes. Ipse est quem sol, et luna, et stelle adorant: de quo sole dictum est: Laudate eum sol, et luna, et omnes stelle et lumen . Ipsum enim excellentia sanctorum in solis nomine sub imagine caritatis, et Ecclesie et omnium populorum numerositas in figura stellarum adorat. Unde et pater suus Ioseph increpat, dicens:  Nunquid ego et mater tua et fratres tui adorabimus te super terram?  Obiurgatio ista patris stultitiam siue elationem populi Isrelis significat, qui pro eo quod ex se natum Christum cognoscunt, adorare contemnunt. Iacob misit Ioseph filium suum, ut de fratribus sollicitudinem gereret, et Deus Pater misit unigenitum Filium suum, ut humanum genus peccatis languidum uisitaret. Mittitur, ab illo utique Patre, de quo scriptum est: Misit Deus Filium suum in similitudinem carnis peccati , ut uideret si recte essent oues. Et Dominus in Euangelio: Non ueni, inquit, nisi ad oues perditas domus Isrel . Inuenit ergo Ioseph fratres suos in Dothain, quod interpretatur defectio. uere in grandi defectione erant, qui de fratricidio  cogitabant. Cum uidissent ergo Ioseph fratres sui procul, occidere eum cogitauerunt, et uidentes Iudei uerum Ioseph Dominum Iesum Christum, ut eum crucifigerent, unum omnes consilium statuerunt, dicentes Pilato: Crucifigatur .

Sequitur: Fera pessima deuorauit eum, id est Iudaica bestia interfecit Christum. De qua Dominus in Euangelio dicit: Ecce ego mitto uos sicut oues in medio luporum . Nudauerunt itaque Ioseph fratres sui tunica polymita et talari, et Iudei Christum per mortem crucis exspoliauerunt tunica corporali: polymita, id est decorata omnium uirtutum diuersitate. Resperserunt autem hedi sanguine tunicam,  quia falsis eum criminibus, id est testimoniis, accusantes fuerunt. Mittitur dehinc Ioseph in cisternam; et Christus spoliatus carne humana, descendit in infernum. De cisterna quoque leuatur ille, et Ismelitis, id est gentibus uenditur; et Christus postquam de inferno egressus est, ab omnibus gentibus fidei commercio comparatur. Ille per Iude  consilium uenditur; et hic per consilium Iude Iscarioth triginta argenteis uenundatur. Dehinc Iacob posteritatis sue dispendia deplorans, quasi pater filium lugebat amissum, et quasi propheta flebat interitum Iudeorum. Denique scidit uestimenta sua, quod in passione Domini legimus factum a principibus sacerdotum. Sed et uelum templi scissum est , ut patriarcha nudatum suum populum, et diuisa ostenderet regna. Igitur Ioseph descendit in Aegyptum, et Christus in mundum. Emit eum eunuchus, id est castus in disciplinis euangelicis populus. Erat autem Ioseph pulchra facie ; ita et Dauid de Christo ait: Speciosus forma pre filiis hominum, diffusa est gratia in labiis tuis, etc.  Sed et mulier, inquit, in eum oculos  iecit, ut adulterium cum illo perpetraret . Hec mulier figura erat Synagoge, que sepe sicut scriptum est, mechata est post deos alienos ; similiter uolebat et Christum in adulteriis suo scelere detinere, ut negaret se esse Deum, et Phariseorum magis et Scribarum quam legis precepta seruaret, cui ille uelut maritus erat. Christus autem non acquiescens illicite doctrine, id est adulterio adulterine Synagoge, manu ueste corporis apprehensus, carne se exuit, ac liber mortis in celum ascendit. Calumniata est mulier, id est Synagoga, ubi eum tenere non potuit, dicens, quod templum Dei blasphemaret, et legi diceretur esse contrarius, uel transgressor. Illum uero carcer non  terruit, non inferna tenuerunt, cum etiam ubi ueluti puniendus descenderat, inde alios liberauit. Denique Ioseph inuenit duos eunuchos de domo regis in carcere uinctos, duorum populorum, credentium scilicet et incredulorum figuram significantes, qui conclusi sub peccato Ade, transgressione obnoxii tenebantur. Ideo eunuchi dicuntur, quia castam acceperant regulam discipline. Unde est illud: Eloquia Domini casta . Denique post trinam lucem Domino ab inferis resurgente, et legis obscura, ut Ioseph, somnia reuelante, solutus est a peccatis credentium populus, et de inferni carcere liberatus, redit in ministerio diuine legis. Incredulus autem et impius Iudeorum populus quia in conuersationis ligno non credidit, transgressionis  ligno suspenditur, ut illi alteri contigit eunucho, qui Iudeorum imaginem indicauit.

Preterea narrat Pharao somnium, et interpretatur Ioseph. Sed quid significatur in septem spicis plenis, seu quid in septem uaccis pinguibus ostendebatur, nisi septem carismatum dona spiritualium, quibus ubertas larga pietate redundat? At contra septem steriles et ieiune famem ueritatis et iustitie nouissimis temporibus significabant. Congregauit autem Ioseph per septem annos omnem frugum abundantiam, id est frumenta fidei sanctorum horreis condens, per illa scilicet septem carismata, quasi per septem annos, ut cum septem anni inopie uenerint, id est cum iniquitas illa occurrerit septem capitalium criminum sub Antichristo,  quando fames fidei fuerit et salutis, tunc sancti pariter et fideles habeant simul copiose iustitie frugem, nec fides eorum inopia sermonis attenuata deficiat. Inde Ioseph, qui typum induerat Christi, currum meruit, et precone antecedente eum, constituit illum rex super uniuersam terram Aegypti. Et Dominus noster postquam est distractus a Iudea, ut Ioseph a fratribus, et de inferorum carcere surrexit, ascendit currum regni celestis, de quo dictum est: Currus Dei decem millibus . Accepit etiam potestatem a Deo Patre predicandi et iudicandi, sicut Paulus ait: Et dedit ei nomen, quod est super omne nomen, ut in nomine Iesu omne genu flectatur celestium, terestrium et infernorum . Accepit quoque et annulum, pontificatum  scilicet fidei, quo credentium anime signo salutis signantur, frontibusque et cordibus nostris per signum crucis gratia eterni regis, id est lumen uultus illius imprimitur. Induiturque stolam bissinam, id est carnem sanctam bisso splendidiorem, et stolam immortalitatis. Accepit quoque et torquem aureum, id est intellectum bonum. Preco ante eum precedit; et Ioannes Baptista Christum precedens preconabatur, dicens: Parate uiam Domino, rectas facite semitas Dei nostri . Habebit et alium preconem, tubam uidelicet angeli; quia ipse de se ad iudicium uenturo quasi de alio dixit: ueniet in tubam angeli . uocatur quippe Ioseph lingua Aegyptiaca, saluator mundi,  quod manifestius de Christo dicitur, quoniam sub figura Ioseph Saluator ostenditur, non tantum unius terre Aegypti, sed etiam totius mundi. Triginta annorum erat Ioseph  quando in conspectu regis Pharaonis stetit, totidemque annorum legitur Christus, quando sub typo Pharaonis in conspectu mundi apparuit reuelatus. Accepit ergo ex gentibus uxorem, id est Ecclesiam, ex qua genuit duos filios, id est duos populos ex Iudeis et gentibus congregatos. Igitur post ubertatis annos in uniuerso orbe fames preualuit. Merito; quia non erat qui faceret bonitatem. Post hec Ioseph copia frumenti saluat Aegyptum, et Christus ubertate uerbi Dei liberat mundum. Aperuit enim horrea sua Christus in orbe terrarum, et erogatione frumenti sui  omnia subiugauit. Nisi enim Ioseph fratres uendidissent, defecerat Aegyptus; et nisi Iudei Christum crucifixissent, perierat mundus. Ioseph etiam interpretatur augmentatio, siue ampliatio; sed in illo Ioseph ampliationem non habuit, nisi sola Aegyptus. In nostro uero Ioseph augmentum habere meruit uniuersus mundus. Ille erogauit triticum, Christus Dei uerbum. In omnem enim terram exiuit sonus eius, et in fines orbis terre uerba illius . Dicit Iacob filiis suis: Est frumentum in Aegypto . Dicit et Deus Pater: Ex Aegypto uocaui filium meum etc.  Descendunt igitur decem profectores, id est Iudei Decalogo legis constituti, quos ipse cognoscens non est cognitus ab eis. Cognoscuntur Hebrei a Christo, ipsi  autem non cognoscunt Christum. Dederunt quidem illi pecunias, sed Ioseph dedit triticum, et reddidit argentum, quia non pecunia emitur Christus, sed gratia.

uidit Ioseph Beniamin paruulum fratrem suum. Mystice quoque uidit Dominus iehsu Paulum quando lux de celo circumfulsit eum . Paulus  dictus, quia nondum maturam in carne fidei etatem gerebat. Unde etiam legitur adolescens, quia lapidantium Stephanum uestimenta seruabat . Fleuit Ioseph: et cecitas Pauli fletus est Christi. Lauat faciem suam Christus, ubi baptizatus est Paulus, per quem ipse Dominus iehsu uideretur a pluribus. Dehinc scyphus argenteus soli sacculo iunioris inseritur . Sed quid sibi uult  quod inuentus est in sacculo Beniamin scyphus, nisi quia in corde Pauli iam doctrine celestis prefulgebat eloquium, dum esset eruditus in lege? Sed quia Christo subiectus non erat, doctrina in eo perfecte non lucebat. Scyphus intra saccum doctrina erat intra legem, lucerna intra modium. Missus tamen Ananias manum posuit, marsupium soluit, quo soluto argentum resplenduit, et, decidentibus squamis uelut quibusdam sacci uinculis, soluto sacco, id est deposito legis uelamine adeptus est gratiam libertatis, et reuelata facie sermonis Euangelium predicat . Dati sunt Beniamin triginta  argentei cum quinque stolis optimis . Triginta argenteos a Christo accipit quicunque predicat Trinitatem, siue Christi crucem.  Ideoque et Paulus ait: Neque enim iudicaui me scire aliquid inter uos, nisi Iesum Christum, et hunc crucifixum . Quinque autem stolas Paulus accepit, id est sapientie, omniumque sensuum multiplices disciplinas  . Precessit igitur Paulus, et eius exsuperat portio meritorum, sed tamen habent et fratres, id est alii predicatores gratiam suam, binas uidelicet stolas, id est ut confiteantur Christum et Deum esse et hominem, iuxta quod in Prouerbiis legitur: Omnes domestici eius uestiti sunt duplicibus , id est mystica uel morali intelligentia. Mittuntur et patri munera; filius honorat patrem: Christus populum suum promissis in uita muneribus. Portant hec munera  asini, id est gentiles; portant in typo Christi munera, portant in Euangelio munerum largitorem. Dimisit Ioseph fratres suos, qui nuntiauerunt patri dicentes: Ioseph filius tuus uiuit; et ipse dominatur in tota terra Aegypti . Expauit autem Iacob, id est plebs incrudela, sed postquam Christi gesta in fine cognouerit, reuiuiscet spiritus eius; et qui mortuus uidebatur, fide resurrectionis Christi  uiuificabitur. uocatur ergo Iacob, id est populus Iudeorum a filiis suis, Petro uidelicet, Paulo, Ioanne et ceteris apostolis inuitatur ad gratiam. Occurrit illi Iudas qui interpretatur confessio, qui iam precedit confessio quos ante perfidia possidebat: et sic Ioseph uerus, id est Christus occurrit. Quis enim suscipiet nouissimis temporibus populum Iudeorum, non secundum illius merita, sed secundum electionem gratie sue, et imponet manum super oculos eius, ut cecitatem auferat, nisi Christus? Cuius ideo distulit cecitatem, ut postremus crederet, qui ante non putauit esse credendum. Unde et Apostolus ait: Cecitas ex parte contigit in Isrel, donec plenitudo gentium intraret, et sic omnis Isrel saluus fieret . Tradidit Ioseph post  hec parentibus suis et fratribus optimam terram Gersen, prebens eis cibaria, quia fames oppresserat terram. Sic et Dominus eligens terram parentibus optimam, id est patriarchis et prophetis, ex quibus ipse secundum carnem nasci dignatus est, siue omnibus sanctis, de quibus in Euangelio dicit: Hi sunt fratres mei, qui faciunt uoluntatem meam . His igitur dat terram, scilicet repromissionis regni Dei, de qua dicitur per prophetam: Credo uidere bona Domini in terra uiuentium .

 Dehinc Ioseph festinans accipere benedictionem patris, duos filios obtulit, Manassen uidelicet et Ephraim : in quibus factum est sicut  in Esau et Iacob: nam maior Manasses, qui interpretatur obliuio, typum gessit Iudeorum, qui est oblitus Deum suum, qui fecit eum. Minor uero typum tenuit Christianorum, qui fecunditatem sonat, quod est proprium populi iunioris, qui fecundatus est in latitudine mundi. Hos quidem dum benedicere uellet Iacob, Ioseph posuit Ephraim ad sinistram; Manassen uero ad dexteram aui constituit. At ille cancellatis manibus crucis mysterium prefigurans, translata in minori dextera, sinistram maiori superposuit, sicque crucis similitudo super capita eorum denotata, Iudeis scandalum, Christianis futuram gloriam presignauit. Seniorem quoque, id est Manassen, per crucis mysterium sinistrum factum de dextro; et iuniorem Ephraim  dextrum de sinistro cernimus, quia, Iudeis in nostra sinistra labentibus, nos illorum gloriam adepti sumus. Tali ergo sacramento maiori populo Iudeorum prepositus est minor populus gentilium. Unde et idem patriarcha sic ait: Hic quidem erit in populum; sed ille exaltabitur .

Ab initio ergo Dei Filius non tacuit; sed per patriarchas et prophetas aduentum suum prenuntiauit,  ut gens perfida Iudeorum nullam penitus excusationem sue incredulitatis inuenire posset. Quamuis illos Deus non credituros preuideret, per legis tamen et ueritatis precones, ut sibi uenienti fideliter occurrerent, admonere non cessauit. Hinc Ieremias ex persona Domini predicebat: Preuaricationem preuaricata est in me domus Iuda, ait Dominus: Negauerunt me, et dixerunt: Non est ipse .  Hoc etiam adhuc Iudei usque hodie de Christo dicunt: Non est ipse, exspectantes alium, cum quo pereant, scilicet Antichristum. Et Isaias: Non est species ei, neque decor; et uidimus eum, et non erat aspectus; et desiderauimus eum, despectum, et nouissimum uirorum, uirum dolorum, et scientem ferre infirmitatem, et quasi absconditus  uultus eius et despectus, unde nec reputauimus eum . Quibus uerbis Iudeorum significatur incredulitas, a quibus uisus est Christus non habere speciem neque decorem. Unde nec apud eos reputatus est Deus. Quem, quia non essent cognituri, nec recepturi, idem Isaias approbat, dicens: Filios enutriui, et exaltaui, dicit Dominus; ipsi autem contemnentes spreuerunt me . Et iterum: Cognouit bos possessorem suum, et asinus presepe domini sui; Isrel me non cognouit, populus meus non intellexit . Adhuc etiam subiungit, dicens: Auditionem audietis et non intelligetis; cernentes uidebitis, et non scietis. Incrassatum est cor populi huius. Unde Ezechiel: Factus est sermo Domini ad me, dicens: Fili hominis, tu habitas in medio  domus exasperantis; qui habet oculos ad uidendum, et non uidet, et aures ad audiendum, et non audit . Sic enim excecati sunt, ut Saluatorem non agnoscerent, nec susciperent. Et cuius diem Abraham uidit, et letatus est ; Iudei uidentes doluerunt et uociferantes dixerunt: Reus est mortis . Aduentum Christi prophete cum magno desiderio exspectauerunt; isti uero infelices et uiderunt, et non cognouerunt, insuper et blasphemantes dixerunt: Non habemus regem, nisi Cesarem . Quare? qui excecauit illos malitia eorum , cuius populi duritia, sic non mutatur, quomodo nec Aethiopis color, aut pardi uarietas, Ieremia testante: Si mutare  potest Aethiops pellem suam, et pardus uarietates suas, mutauit gens ista prauitatem et duritiam cordis sui .

 Quod Iudei et gentiles congregandi erant ad interficiendum Dei et hominis Filium, quia Iudei non agnoscentes eum congregati sunt ad crucifigendum illum, uniuersalem in eius passione assensum prebentes, ita legitur: Quare fremuerunt gentes, et populi meditati sunt inania? Astiterunt reges terre, id est Herodes et Pilatus, et principes conuenerunt in unum; principes uidelicet sacerdotum et seniores Iudeorum, aduersus Dominum, et aduersus Christum eius . Et iterum ex persona Domini:  Circumdederunt me canes multi; consilium malignantium obsedit me . In Isaia sic scribitur: Speculatores eius ceci; canes muti non ualentes latrare . Ac si diceret: Speculatores eius nescierunt, omnes ceci . Scribe scilicet et Pharisei, sacerdotes, reges et principes non habentes Christum lumen uerum, siue fidem et alias uirtutes, uniuersi canes muti contra inimicos sine uoce predicationis non ualentes latrare, quia uitiis astricti erubescunt predicare. Sic et hodie in Ecclesia si cecus ceco ducatum prebeat, ambo in foueam cadunt . Sic et Iudei cecos sue legis principes et doctores sequentes, Christum crucifixerunt, et cum eis in eterne damnationis foueam inciderunt. »Canum enim moris est,  ut ait beatus Hilarius, pastori alludere, gregem noscere, insidiantes feras persequi.« At uero Iudei canes ceci pastorem suum non uidentes, officium non intelligentes, latratus suos non ad feras, sed ad gregem; non ad fures, sed ad Dominum retrorserunt. Unde et ipse Dominus per alium prophetam dicit: Facti sunt mihi in sagittam reciprocam, quia Christus triginta argenteis uendendus erat a Iuda.

Iam uero quod triginta argenteis appretiatus, et uenumdatus est, per Zacariam ipse prenuntiauit, dicens: Si bonum est in conspectu uestro, date mercedem meam triginta argenteis. Et dixit Dominus ad me: Proiice illos ad statuarium, decorum pretium, quo appretiatus sum ab eis .  Hec enim nota causa omnibus est, quod Iudas penitentia  motus pecuniam reportauit, et proiecit in templo, et abiens laqueo se suspendit, ut impleretur quod dicit Isaias: Testis falsus non erit impunitus pro eo quod uendidit argento iustum. Dicatur ergo: Si bonum est in conspectu uestro, hoc est, si placet, ex libero arbitrio afferte mihi mercedem meam, quia uos paucos assumpsi, et gentes abieci, seruate ergo precepta mea. Etsi non uultis reddere mercedem meam, nec meo nomine censeri, quiescite, aperte renuite, quod uultis facite. Et apprehenderunt mercedem meam triginta argenteis , qui dixerant: Omnia que precepit Deus faciemus . Postea triginta argenteos dederunt Iude proditori pro meo sanguine. Iudei malitiose  interpretantur per triginta argenteos triginta mandata legis, que facere iubentur; et rursum triginta septem alia, que prohibentur. Et dixit Dominus ad me, Pater scilicet ad Filium, uel ad prophetam: Proiice illos ad statuarium, id est conflatorium: Decorum pretium quo appretiatus sum ab eis. Ac si apertius dicatur: Dices eis ut argentum mandatorum Dei reddant Deo, plasmatori et factori suo: quod quia facere noluerunt, proiecti sunt. Non dicit: depone, sed proiice, ut iudicio fictoris, id est conflatoris merces Domini panderetur. Ad statuarium, inquit, id est ad fusorem statuarum, quod alii plastem dicunt, id est fictorem  , uel figulum, ut  omnium Creator de pretio iudicet, quod decorum ironice uocat. Quasi diceret: Populus, quem elegi in filium, tam uili pretio me emendum uendendumque iudicauit.

Iterum subiungit dicens: Et tuli triginta argenteos: et proieci illos in domum Domini ad statuarium . Unde dicitur: Et proiectis argenteis in templo, abiens laqueo se suspendit . Status uel statamus pondus est; inde statuarius, id est ponderator. Multa enim bona opera Dei Filius apud Iudeos fecerat, reddens uitam mortuis, lumen cecis, auditum surdis, gressum claudis , pro quibus omnibus Iudei nefanda estimatione triginta argenteorum mercedem mortem illi dederunt.

  Quod Dominus traditorem per panem porrectum ostendit discipulis, Dauid in Psalmis ostendit esse completum, dicens: Qui edebat panes meos, ampliauit aduersum me supplantationem . Et iterum: Tu uero homo unanimis; dux meus et notus meus, qui simul mecum dulces capiebas cibos; in domo Dei ambulauimus cum consensu .

Quod pro nobis Dei Filius sponte occubuit, Isaias aperte ostendit, dicens: Oblatus est quia ipse uoluit, et sic non aperuit os suum . Et iterum: Pro eo quod tradidit in morte animam suam, uidebit semen longeuum, et uoluntas Domini in manu eius dirigetur . uoluntas quidem Patris in manu Christi directa est, quia ipsum ad redemptionem humani generis Deus Pater mittere dignatus est.  Et ipse per Ieremiam loquitur, dicens: Dimisi domum meam, et hereditatem meam: tradidi dilectam animam meam in manus inimicorum , scilicet Iudeorum, qui me interfecerunt.

 Quod Dei et hominis Filius apprehendendus erat a Iudeis, Ieremias propheta longe ante predixit ubi ait: Dominus Christus captus est in peccatis nostris . Quo uaticinio demonstrauit aperte illum et Christum Dominum esse, et pro peccatis nostris traditum fuisse. Item Sapientie liber dicit: Dixerunt impii intra se: Comprehendamus iustum, quia inutilis est nobis, et contrarius operibus nostris. Promittit se scientiam Dei habere, et Filium Dei se nominat. Et si est uerus Filius Dei, suscipiet  illum et liberabit de manu contrariorum . Et infra: Ut probemus reuerentiam eius, et sciamus patientiam illius, morte turpissima condemnemus eum , id est affixione crucis.

 Quod Dei et hominis Filius iudicandus erat a Iudeis, clamat Dauid sub persona populi in Deum peccantis: Tibi soli peccaui et malum coram te feci, ut iustificeris in sermonibus tuis, et uincas cum iudicaris . ueniens enim Christus in corpore, tanquam reum se constituit, ut nos a peccatis iustificaret, et iudex omnium hominibus se prebuit iudicandum. Sicque mitis, et patiens,  dum iudicatus est, uicit; quia nichil in eo, quod digne iudicaretur, persecutor populus inuenit. Unde Micheas propheta aduentum iudicii eius prenuntians, sic comminatur contra eumdem populum impium, ubi ostendit beneficia Domini ad populum suum, et econtra mala eorum aduersus Dominum, dicens: Audite que loquitur Dominus mihi: Surge, contende iudicio aduersum montes, et audiant colles uocem tuam .

Montes sunt administratorii spiritus, quibus commissa est procuratio humanarum rerum  . Aduersus hos iubetur propheta contendere iudicio, ut, si illi montes uel colles inuenti fuerint non bene curasse populum, uideatur si uel culpa Dei sit, qui non idoneos preposuit; uel ipsorum angelorum, si  non egerint, que ad officium eorum pertinebant; uel populi, qui bonis prelatis obedire contempserint. Et cum in Deo, nec in angelis culpa possit inueniri, restat quod in populos inueniatur et iuste puniantur. Tamen non statim uult Deus peccantibus inferre supplicia ex potestate; sed ut iustus uideatur, prouocat peccatores ad iudicium, ut sub testimonio angelorum et totius creature respondeant si quid contra Deum possint causari. Quidam Abraham et patriarchas montes uocant, quibus uocatis ad iudicium, negotium populi sit uentilandum. Rursum propheta loquitur montibus, sicut ei fuerat imperatum. Audiant, inquit, montes iudicium Domini, et fortia fundamenta terre: quorum uidelicet custodia homines in uirtutibus fundati sunt; Quia  iudicium Domini cum populo suo, et cum Isrel disceptabo. Dat Dominus populo suo licentiam disputandi contra se. Ac si apertius propheta diceret: Ideo compello uos audire; quia Dominus non ex potestate sed ex iudicio contra uos agere uult. Popule meus, quid feci tibi, quod facere non debui, et quid molestus fui tibi, uel quo labore te pressi? Responde mihi. Forsitan desideras carnes Aegyptiorum, dolens te de seruitute liberatum, ut seruires Pharaoni et diabolo in luto et latere. Quia eduxi te de terra Aegypti, et de domo seruitutis liberaui te. Ac si diceret: Forsitan in hoc molestus fui tibi, quia de terra Aegypti te liberaui, ubi te affligebant inimici; et misi ante faciem tuam ductores,  Moysen scilicet amicum meum, et Aaron sacerdotem, et Mariam prophetem? Et, si hec parua uidentur, recordare illius temporis, quo Balac conduxit contra te Balaam ariolum, quem cegi, ut contra uoluntatem suam tibi benediceret. Qui aliquando seruiuit Pharaoni, et Aegyptiis in luto et latere, si aliquando redemptor suus disputat cum illo, non negligat uocem arguentis, sed sciat quod ante eum misit Deus Moysen, id est spiritualem legem; et Aaron, summum uidelicet sacerdotem Christum; et Mariam, id est uaticinium prophetarum. Et etiam liberat de manu Balac, qui delens  dicitur, id est diaboli delere cupientis, qui est rex lege abutentium. Balaam uanus populus, Beor ex pelle interpretatur. Cum uero diabolus per uanum populum gentium, qui ortus est ex pelle, id est carnis operibus deditus maledicere cupit hominem, Deus econtrario benedicere compellit. uidet enim populus, quamuis uanus, diabolum nunquam stabilem, sed semper uacillantem, donec ueniat, et alios introducat in Galgala, quod interpretatur uolutabrum. Si ergo uiderimus aliquos, qui nostrum sitiant sanguinem, insurgentes contra nos dicamus: Balaam uenit de Setim usque in Galgalam, ut cognoscatur iustitia Dei liberantis . In monte Sina gignuntur ligna Setim similia albe spine. In hoc igitur loco, ut supra diximus, beneficia Dei  ostendit ad populum suum, et econtra mala eorum aduersum Dominum Christum. Quid etiam iuxta hec ipsi populo uenturum sit subiungit, dicens: Audite, tribus: Quis approbauit illud? adhuc ignis in domo impii et thesaurus iniquitatis .

 Quia a falsis testibus accusandus erat Dei Filius per Osee prophetam sic ait idem Dominus: ue eis, quoniam recesserunt a me, colendo uidelicet idola, uastabuntur ab hostibus, et miseri erunt, ideo scilicet quia preuaricati sunt in me adorando uitulos, et mea precepta transgrediendo! quibus dixi: Non facietis uobis deos alienos . Omnes simul a rege usque ad mendicum uastabuntur, sicut communi consilio idola fabricata sunt.  Possunt hec uerba ad passionem Christi referri, quia sicut communi consilio mortem eius tractauerunt, ita in festiuitate paschali ab hostibus cesi sunt. Iterum dicit: Ego erudiui eos et confortaui brachia eorum; et ipsi in me cogitauerunt malitiam. Reuersi sunt ut essent absque iugo; facti sunt quasi arcus dolosus . Et Malachias: Inualuerunt super me uerba uestra, dicit Dominus, et dixistis: Quid locuti sumus contra te?  Aperte his uerbis passionem Christi ostendit, sicut de eisdem Iudeis euangelista dicit: Et inualescebant uoces eorum unanimiter dicentes: Tolle, tolle, crucifige eum . Et Dauid in Psalmis ex persona Christi: Ne tradideris me in animas tribulantium me, quoniam insurrexerunt in me testes iniqui, et  mentita est iniquitas sibi . Ac si Deo Patri Christus diceret: Ne tradideris me in animas tribulantium me, non dico in manus, sed in animas, id est ne sinas eos satiari malis meis, ut eis consentiam, et si carnem meam tradas in manus eorum. Unde in Iob dicitur: Terra data est in manus impii, uultum iudicum eius operit   . Quid enim terre nomine, nisi caro exprimitur? Quis appellatione impii, nisi diabolus appellatur? Huius impii manus fuerunt hi, qui in Redemptoris nostri morte grassati sunt. Terra itaque data est in manus impii, quia antiquus hostis Redemptoris mentem corrumpere  per se tentando non ualuit, sed eius carnem per suos satellites exstinxit, et dispensationi superne pietatis nesciens ex hac ipsa permissione seruiuit. Tribus etenim Redemptorem nostrum tentationibus pulsans, cor Dei temerare non ualuit; sed cum Iudeorum mentem ad mortem carnis eius excitauit, cumque eum cohorti, ac pontificibus, et Phariseorum ministris tradidit; nimirum iste impius manus ad terram tetendit. Huius terre iudices sacerdotes et principes, Pilatus atque illusores milites fuerunt. Iste itaque impius uultum iudicum eius operuit, quia corda persequentium, ne actorem suum cognoscerent, malitie nubilo uelauit. Unde per Paulum dicitur: Usque in hodiernum diem, cum Moyses legitur, uelamen eius positum est super  cor eorum . Qui rursum ait: Si enim cognouissent, nunquam Dominum glorie crucifixissent . uultus ergo iudicum opertus exstitit, quia mens persequentium, eum quem tenere carne potuit, Deum esse, nec per miracula agnouit.

Dicat ergo in hodierna traditione iehsu Christus Deo Patri: Ne tradideris me in animas tribulantium me, etc. Ac si apertius diceret: Trade, si placet, carnem in manus tribulantium, o pater iustissime, sed non animam meam in manus eorum tradas. Deuoret caro carnem, terra terram; anima uero tibi seruetur illesa. Et quasi quis quereret: Quare hoc dicis? respondit: Ecce quare: Quoniam insurrexerunt in me testes iniqui, mihi de me falsa dicentes, ut moueant me, et reuocent a te, quasi ab  hominibus gloriam queram. Sed hoc modo traderer in animas eorum, si essem falsus cum eis, et humanam captarem gloriam. Et mentita est iniquitas sibi, non mihi, id est suo mendacio delectata est, sed me non mouit: unde maior gloria mihi est in celo. uel mentita est iniquitas sibi, id est ad damnum suum. Omne enim peccatum in suum redit auctorem.

 Quia Iudei clamauerunt Pilato, ut Dei et hominis Filius crucifigeretur, hoc iam per Ieremiam idem dominus de Synagoga predixerat, dicens: Reliqui domum meam; facta est mihi hereditas mea quasi leo in silua. Dedit uocem suam contra me , blasphemans utique et dicens: Crucifige, crucifige eum . Et alibi ipse ait: Super quem  aperuistis os uestrum, et aduersus quem laxastis linguas uestras?  Et Isaias. Ruit, inquit, Ierusalem, et Iudas concidit, quia lingue eorum contra Dominum . Contra Dominum utique eorum lingue fuerunt, quando Pilato: Non habemus regem, nisi Cesarem, clamauerunt . Et iterum: Tolle hunc, et dimitte nobis Barabbam . Quia ergo Iudeorum lingue contra Dominum fuerunt, idcirco Ierusalem ruit, et Iudas concidit, ac Romanus eam populus a fundamentis uastauit. De eadem impiissima gente per eumdem prophetam iterum Dominus conqueritur, dicens:  Exspectaui ut faceret iudicium, et ecce iniquitas; et iustitiam, et ecce clamor .

 Quod Iudei Christum crucifigentes, progeniem suam damnauerunt, dicentes: Sanguis eius super nos, et super filios nostros ; olim cum obiurgatione Isaias predixerat ita: Semen pessimum, preparate filios uestros occisioni iniquitate patrum suorum . uenientibus enim Romanis Ierosolymam, in iniquitatibus patrum trucidati sunt filii.

Quia Dei Filius flagellatus et colaphizatus in passione sua fuit, beatus Iob sic de illo dicit: Percusserunt maxillam meam, satiati sunt penis meis . Gregorius: Maxilla quippe Ecclesie sancti predicatores sunt, sicut sub Iude specie per  Ieremiam dicitur: »Plorans plorauit in nocte, et lacryme eius in maxillis eius .« In aduersitate Ecclesie illi amplius plangunt, qui uitam carnalium confringere predicando nouerant. Per ipsos quippe sancta Ecclesia iniquos a uitiis conterit, et quasi glutiens, in sua membra conuertit. Unde ipsi quoque primo predicatori uelut maxille Ecclesie dicitur: »Occide, et manduca .« Hinc est etiam quod Samson maxillam asini tenuit, et hostes peremit, quia Redemptor noster simplicitatem atque patientiam predicantium sue manu uirtutis tenens, a uitiis suis carnales interfecit. Et maxilla in terram proiecta postmodum aquas fudit; quia data morti predicatorum corpora magna populis monstrauere miracula. Maxillam ergo peruersi feriunt, cum bonos  Ecclesie predicatores insequuntur. Et quia tunc reprobi grande se aliquid fecisse existimant, cum uitam predicatorum necant, post percussionem maxille apte subiungitur: »Satiati sunt penis meis.« Ille quippe eos pena satiat, qui sanctam Ecclesiam per eos temporaliter castigat.

 In Psalmis etiam, ipse Dei et hominis Filius de se ait: Ego in flagella paratus sum: et dolor meus in conspectu meo semper . Ac si diceret: Ego in flagella paratus sum, quod Iudei non putabant, sed in flagella coactum. Quod si intelligerent obedientie esse quod ego flagellor, quia nemo tollit a me animam meam, sed ego pono eam , non super me magna locuti essent  . In flagella igitur paratus sum, ut patiar illa, que illi passuri essent, si pro eis ego pati noluissem. Aliter: ideo factus sum tanquam mutus et non audiens, quoniam ego in flagella paratus sum, id est spontaneus subii mortem, non coactus. Ego quippe in flagella paratus sum, ego tribulor, ego patior; inimici autem mei et meorum seruorum uiuunt, id est florent in hac uita; et ideo confirmati sunt super me, id est preualuerunt in causa mihi et meis, quantum ad exterius. Preualuerunt enim mihi in passione mea Iudei et me, uerberando et occidendo. Augustinus: »In flagella paratus,« ad hoc uidelicet natus sum, ut propter peccata populi  flagella sustineam. Et iterum: Aduersum me letati sunt, et conuenerunt; congregata sunt super me flagella, et ignoraui . Augustinus: Loquitur hic Christus exponens quam impie egerint contra eum Iudei. Quasi idem Redemptor humani generis diceret: Ego tristabar de illorum perditione, et ipsi aduersum me letati sunt. Quasi illi sunt leti, et ego tristis. Cum enim pie contristor, Iudei impie letantur. Et conuenerunt in consilium, et congregata sunt super me flagella, id est tormenta parabant; et ignoraui secundum opinionem eorum. Aliter: Et aduersum me letati sunt, et conuenerunt, id est unanimes in hoc facti sunt, non ut post me irent, sed ut aduersum me essent; et  non coacti, non cum timore aliquo, sed  letati sunt, id est letanter fecerunt; et illis sic conuenientibus congregata sunt super me flagella. Et hec sine mea culpa, quia ignoraui, non penam, sed causam pene, quia nulla erat in me culpa. uel totius mundi flagella congregata sunt super me, quia ubique terrarum in membris meis patior. Similiter et per Isaiam ipse Dominus dicit: Non sum contumax, neque contradico. Corpus meum dedi percutientibus, et genas meas uellentibus: faciem meam non auerti ab increpantibus, et conspuentibus in me . Et per Ieremiam dicit: Posui scapulas meas ad flagella, et maxillas ad palmas . Item de ipso dicit Ieremias: Dabit, inquit, percutienti se maxillam saturabitur opprobriis .

  Quia arundine Filii Dei et hominis caput percussum est et sustinuit patienter, Isaias predixerat sic: Arundinem quassatam non conteret . Hoc etiam et Mattheus euangelista testatur dicens: Et exuentes eum, pro purpura qua reges utebantur, chlamidem coccineam circumdederunt ei, et plectentes, pro diademate coronam de spinis posuerunt super caput eius, et pro sceptro arundinem in dextera eius. Et genuflexo ante eum illudebant dicentes: Aue, rex Iudeorum . Genuflexo adorabant eum ut regem, nescientes ipsum esse Regem regum, et Dominum dominorum, per quem reges regnant ; quique non solum terrena, sed et celestia regna suis tribuit militibus.  Sequitur: Et spuentes in eum, acceperunt arundinem, et percutiebant caput eius.

 Quia spinea corona Filii Dei et hominis fuit capiti imposita, hoc in Canticis canticorum dicitur ex persona Patris de contumeliis filii denuntiantis iniquitatem Ierusalem, atque dicentis: Egredimini, filie Ierusalem, et uidete regem Salomonem , id est pacificum regem Christum, in diademate, id est in corona, qua coronauit eum mater eius, corona scilicet spinea, quam capiti eius imposuit Synagoga. Omnibus in passione sua idem Dei et hominis Filius pro seipso lugentibus dicit: Filie Ierusalem, nolite flere super me, sed super uos ipsas  flete, et super filios uestros . Sed et per Ieremiam ipse dicit: Spinis peccatorum suorum circumdedit me populus hic. Iterum Isaias ait: Plantaui uineam meam electam, et exspectaui ut faceret uuas, fecit autem labruscas . Utique, quia degenerans a patriarcharum fructu, non fructum iustitie, sed spinas mortis et crucis suo attulit actori.

Quia Dei et hominis Filius ueste coccinea in passione sua erat induendus; quod milites illudentes ueste coccinea induerunt Christum, Isaias prenuntiauit, dicens: Quis est iste, qui uenit de Edom tinctis uestibus de Bosra?  Et iterum: Quare rubrum est indumentum tuum, et uestimenta tua sicut calcantium in torculari? At ille respondens  inquit: Torcular calcaui solus . Calcare enim torcular dixit se solum; quia solus propter mundi peccatum passionem sustinuit. Solus, quia delicta hominum sanguine suo lauit. Et Mattheus euangelista: Exuentes, inquit, eum purpura, chlamidem coccineam circumdederunt ei .

Quia Dei et hominis Filius, dum pateretur, tacuit; hoc prophetarum uoces testantur. Isaias sic de illo dicit: Tanquam ouis ad occisionem ducetur, et sicut agnus coram tondente se obmutescet, et sic non aperiet os suum. In humilitate iudicium eius sublatum est, etc.  Et iterum: Non clamauit neque audiet quis uocem eius in plateis .  Idem etiam Dei et hominis Filius per eumdem prophetam dicit: Dominus Deus aperuit mihi aurem, ego autem non contradico: retrorsum non abii. Corpus meum dedi percutientibus, et genas meas uellentibus . Et ipse alibi: Tacui, et silui, nunquid semper tacebo?  Primo enim tacuit, ut iudicaretur, quando sicut agnus coram tondente fuit sine uoce, nec aperuit os suum, suamque compescuit potestatem. In nouissimo autem sic de illo scribitur: Deus manifeste ueniet: Deus noster et non silebit , tacuit enim ut iudicaretur, quando uenit occultus; sed nequaquam tacebit, cum iudicare uenerit manifestus.

Quod crucis suspensus est ligno, Ieremias ex persona eiusdem Dei et hominis Filii multo antea  sic dixerat: Ego quasi agnus mansuetus, qui portatur ad uictimam, et non cognoui, quia cogitauerunt super me consilia, dicentes: Mittamus lignum in pane eius, et eradamus eum de terra uiuentium . Hec enim, que passurus erat Dominus a Iudeis, quasi sibi facta fuissent propheta commendat. Nam quid est lignum missum in pane, nisi Christi affixio carnis in ligno? Panem enim corpus eius agnoscimus. Lignum in pane eius, fides nostra crucem agnoscit esse in corpore, quia uita corporis illius panis est. Unde Moyses typice loquitur populo Iudaico: Et erit uita tua pendens ante oculos tuos, et timebis die ac nocte, et non credes uite tue . Ac  si apertius diceret: Erit uita tua, id est Dei Filius pendens in cruce ante oculos tuos, qui est uera uita angelorum et omnium sanctorum, in quo et tu quamuis indignus uiuis, et moueris, et non credes ei eternam salutem tibi predicanti. Et timebis, inquit, die ac nocte, propter Christum uidelicet a te crucifixum, ne iram Dei incurras, et per Romanorum principes regnum, sacerdotium, locum et gentem perdas.

 Sed et in Psalmis quia Dei et hominis Filius extendit manus in cruce, sic ait Dauid: Eleuatio manuum mearum sacrificium uespertinum . Siue quod ueniente quasi mundi uespera, siue quod declinante iam sole in uesperam, Dominus in cruce animam posuit, eleuans manus suas in crucis  lignum, atque offerens seipsum Deo Patri pro nobis sacrificium, ut per illam tantam ac talem hostiam tamque mundissimam nostra, imo totius mundi delerentur peccata. Apud Isaiam quoque de crucis eius predicatione ita scribitur: Et erit principatus super humerum eius , id est uexillum sue crucis, quod suis portauit humeris, iuxta uaticinium Dauid, qui ait: Dominus regnauit a ligno . Habacuc quoque de illius cruce in qua exaltatus omnia traxit ad seipsum, ita ait: Cornua in manibus eius : quod quid est aliud nisi tropeum crucis? Item ipse de ascensione crucis sic ait: Dominus fortitudo mea constituet pedes meos in consummatione, super excelsa imponet me, ut uincam in claritate eius . Splendor,  inquit, eius ut lux erit, cornua in manibus eius. Reuera Dei Filius quasi sol iustitie resplenduit, quia uniuersum orbem signis et miraculis, atque doctrina Euangelii illuminauit. Cornua sepe pro regibus ponuntur; sed in hoc loco non pro regibus, sed pro crucis Christi brachiis intelliguntur. Postquam enim Christi miracula creuerunt, manus eius in cornibus crucis figuntur.

 Quia in cruce manus Filii Dei et hominis, pedesque clauis confixi sunt, per Dauid ipse loquitur, dicens: Foderunt manus meas, et pedes meos, dinumerauerunt omnia ossa mea . Ecce euangelica narratio: hec enim facta in Euangelio leguntur. Foderunt clauis gentiles milites manus  meas, et pedes meos. Cassiodorus: Et nota quia non ait, transfixerunt, uel uulnerauerunt, sed foderunt; quia, sicut terra fossa fructum facit, sic fructum uite dedit Christus uulneratus. Sequitur: »Et dinumerauerunt omnia ossa mea,« id est dinumerabilia fecerunt. Proprie describitur hic pena crucis. Augustinus: Et non poterat melius describi corporis extensio in ligno, quam ut diceret, »dinumerauerunt omnia ossa mea.« Cassiodorus: Et quamuis ad litteram hec sane accipiantur, innuit tamen fossio manuum, quod Iudei operibus eius non crediderunt: et fossio pedum, quod apostolos lacerauerunt. Sic etiam ossa dinumerauerunt, id est apostolos, ne in maiori  numero crescerent, querebant exstinguere, scilicet ut pauci et numerabiles essent.

Aliter: Foderunt manus meas, et pedes meos, id est dolose cogitauerunt subuertere opera mea et affectiones meas, id est miracula et uoluntatem, quam habui ponendi et sumendi animam meam. Unde est illud: Domine, recordati sumus, quia seductor ille dixit adhuc uiuens: Post tres dies resurgam. Iube ergo custodiri sepulcrum usque in diem tertium, ne forte ueniant discipuli eius, et furentur eum, et dicant plebi, surrexit a mortuis . Et quando custodes muneribus corruperunt, quatenus dicerent: Quia uenerunt discipuli, et furati sunt nobis nocte dormientibus . Dinumerauerunt omnia ossa mea, ac si diceret: Sic  diligenter meos quesierunt predicatores ad damnum, quasi certum eorum scirent numerum. Quibus utique uerbis in cruce corpus significauit extensum, manibus, pedibusque confixis, et clauorum transuerberatione confossis; quia Iudei uidelicet opera eius, ut dictum est, non crediderunt, et a prouincia apostolos expulerunt, nec non et sanctorum martyrum ipsius nominis odio crudeliter sanguinem effuderunt. Denique nec manus, nec pedes Dauid habuisse dicitur effosas, quem sine ulla corporis iniuria legimus in pace quiescere. Hoc ergo de Christi passione aperte dictum est, qui a Iudeis in ligno clauis confixus est. Item in Canticis canticorum: Manus mee disti lauerunt myrrham . Quod specialiter dixit propter figuras clauorum. Iterum  Dei et uirginis Filius per Malachiam prophetam eisdem Iudeis sibi mala pro bonis retribuentibus loquitur, dicens: Si affiget homo Deum, quia uos confixistis me? et dixistis: In quo confiximus te? et ait illis Dominus: uos confixistis me gens tota  Ac si apertius diceret: Ego redemi uos de manu Aegyptiorum, et de omnium inimicorum potestate, et tradidi uobis terram lac et mel fluentem; uos autem confixistis me cruci, qui mortuos uestros suscitaui, et infirmos curaui. Confixistis me gens tota, id est omnes communiter. Hoc etiam per Zacariam ipse Dominus testatur, dicens: Et aspicient ad me quem confixerunt; et plangent eum , subaudis me, planctu quasi super unigenitum, et dolebunt super eum sicut doleri solet  in morte primogeniti. De se quasi de alio loquitur: hic ergo planctus tunc erit, quando Iudei uidebunt Christum regnantem in claritate sua; dolebunt a se crucifixum et intelligentes Dei fuisse Unigenitum, primogenitum totius creature.

Iterum propheta subiungit dicens: In die illa, id est in die iudicii, magnus erit planctus in Ierusalem, sicut planctus Adadremon in campo Magedon. Et planget terra, id est peccatores, qui dixerunt: Sanguis eius super nos, et super filios nostros ; et plangent familie et familie seorsum, id est tribus et tribus, diuisim altera ab altera. Quando? in die scilicet iudicii, quando omnia  nomina dignitatum deponentur, et impletum fuerit, quod scriptum est: Ecce homo , scilicet et opera eius; et palee a tritico separate fuerint: tunc erit planctus magnus non in alio loco, sed in Ierusalem. Plaga enim et iudicium a sanctis incipiet; et reges, sacerdotes, prophete et doctores tundent pectora sua manibus, cum uiderint eum quem crucifixerunt, regnantem in Patris et sua maiestate. Sequitur: Et plangent familie domus Nathan seorsum, et mulieres eorum seorsum; familie domus Dauid seorsum, et mulieres eorum seorsum; famulie domus Leui seorsum, et mulieres eorum seorsum; familie Semei seorsum, et mulieres eorum seorsum: omnes familie relique, familie, et familie seorsum. Quod seorsum uiri et femine  plangunt, significat, quia tempore tribulationis non debemus inseruire coniugiis, et operi nuptiarum. Igitur nunc tribus domus Dauid, et alie tribus separantur ab uxoribus suis, ut plangant Dominum Iesum, de quo dixerant: Sanguis eius super nos, et super filios nostros . In Dauid tribus regia accipitur, in Nathan prophetalis ordo signatur, in Leui sacerdotes, in Semei doctores intelliguntur. Ex hac enim tribu magistrorum agmina pullularunt. Relique tribus tacentur, que non habent aliquod priuilegium dignitatis.

Quod inter duos latrones crucifixus est Dei et uirginis Filius pro salute mundi, longe ante predictum est ita: Et inter iniquos deputatus est . Et Habacuc: Domine, audiui auditionem tuam,  et timui, etc.  Ac si diceret: Domine, audiui auditionem tuam, quia Deus et homo factus est; et timui, quia ualde mirum est. Sequitur: Domine, consideraui opera tua, et obstupui. Quare? quia in medio duorum animalium cognosceris. Quasi diceret: Audiui in Scripturis sermonem tuum aure interiori, et contemplatus sum opera, ut ex creaturis intelligerem Creatorem, et per ea obstupui sensu hominis amisso, in sanctam amentiam uersus sum, uel admiratione turbatus in laudes tuas erumpi, dicens: In medio duorum animalium cognosceris, id est per Filium et Spiritum sanctum Pater intelligitur; uel duo cherubim, qui contra se respiciunt, et in medio habent oraculum; uel duo Seraphim quorum alter ad alterum clamat mysterium  Trinitatis, quorum unus mundat labia prophete, dicens: Ignem ueni mittere in terram, et quid uolo nisi ut ardeat?  Sed simpliciter Christus inter duos latrones agnitus est, uel a Iudeis et gentibus hinc inde eum cingentibus, uel inter duo testamenta que uitalia spirant. In medio, inquit, annorum notum facies opus tuum; scilicet cum uenerit tempus impletionis, ostendes uera, que promisisti; hec scilicet, quia in medio duorum animalium, id est duorum latronum, cognosceris pro salute humana suspensus. Unde quidam fidelis et sapiens horum latronum non solum nomina commemorans, sed et meritorum diuersitatem alte intelligens,  nec non et diuinam Dei Filii omnipotentiam, qui illorum medius cruci pro totius mundi salute affixus erat, acute considerans, ait:

Imparibus meritis pendent tria corpora ramis:
Dimas , et Gestas; medio diuina potestas.
Alta petit Dimas; infelix infima Gestas.

Congrue siquidem eos pendere ex ramis dixit, et impares fuisse meritis asseruit; quia singulorum opera esse diuersa, ut uir discretus, intellexit. Nos uero deuotis mentibus singillatim de illorum operibus iungamus aliqua supradictis uersibus, prout sanctus dictauerit Spiritus. Ab imo ergo incipiamus, ut decenter ad summum, id est ad Christum qui est cum Patre summum bonum, peruenire ualeamus.

Infelix ergo Gestas, qui ad Christi sinistram pependit,  in sua usque ad mortem malitia perdurauit. Cupidus et crudelis exstitit in seculo, odiosus et pertinax in patibulo. Libenter dum uixit, aliena rapuit, et in ligno pendens maledicus fuit, libertatem sui habens, illius pedes ad effundendum sanguinem uoloces fuerunt ; et etiam clauis affixus, ex eius ore conuicia exierunt. Mala que potuit perpetrauit, et in articulo mortis positus, Christum blasphemauit. Ut ergo supradictum est, hic infelix Gestas post mortem non alta conscendit, sed ut reprobus et blasphemus ima petiuit.

Dimas uero, qui ad Christi dexteram pependit, cupiditatis et auaritie fascibus accensus, non labore manuum quotidianum, ut debuerat, uictum quesiuit; sed contra Dei preceptum, qui dixit: Non  furaberis , aliena concupiscere, furari et rapere studuit. Hic mater cetera mala, que non coactus, sed spontaneus fecit, fraternum sanguinem fudit, quo pollutus, a populo comprehenditur, et patibulo ad Christi dexteram suspenditur. Dimas itaque ligno suspensus clauis affligitur, sed diuina preuentus gratia repente mutatur, et ouis ex lupo factus, deuote ad Deum conuertitur. In cruce positus tres a Patre luminum, a quo omne datum optimum est, et omne donum perfectum  uirtutes, fidem scilicet, spem et caritatem accepit. Fidem habuit, quia Christum, quem secum morientem uidit, uerum Deum esse credidit, cum ait: Domine, memento mei, dum ueneris in regnum tuum . Firmam procul dubio fidem habuit, qui Christum morientem uidit, et post mortem regnare non dubitauit. Tunc in ligno pendens Dimas confitebatur Christum, quando accedere propius apostoli non audebant metu Iudeorum. Nunquam Dimas uiderat Christum miracula facientem, et tamen, recedentibus discipulis, uerum Deum credebat illum esse et hominem. Dimas preterea spem certam habuit, qui ut sui memor esse dignaretur, Christum exorauit, dicens: Memento mei, dum ueneris in regnum tuum. Charitatem quoque ueraciter tenuit, qui collatronem de iniquitate corripuit, et Christum, quem cognouit, predicauit, dicens: Neque tu times Deum, qui in eadem damnatione es. Nos quidem digna factis recipimus; hic uero nichil mali gessit. Humilitatem  quippe habuit, quia reum se esse cognouit, et digna pati iudicauit, dicens: Nos digna factis recipimus, etc. Dimas itaque, quia Dei gratia preueniente, humiliter se reum esse asseruit et Redemptorem omnium non solum cognouit, uerum etiam illius innocentiam predicauit, fratrem et collatronem ob blasphemiam increpauit, et ut celestis regni aditum ingredi mereretur, Christum suppliciter orauit; non ima, sed alta, ut iam dictum est, petiuit. Ideoque a Christo audire illico meruit. Amen dico tibi, quia hodie mecum eris in paradiso.

Quid enim de Filio Dei et uirginis dicturi sumus, qui pro salute humani generis in medio horum latronum erat crucifixus? Qui cum esset Deo Patri consubstantialis et ceternus, tamen uoluntate Patris  humanitatem nostram misericorditer suscepit, in qua flagella sustinuit, crucem ascendit, mortem gustauit ac destruxit: quam in sepulcro relinquens, in anima ad infernum descendit, quo spoliato, et diabolo deuicto, tertia die cum uictoria resurgens a mortuis, in fide discipulos confirmauit, quadragesimo die celum, uidentibus eisdem discipulis, ascendit, et eamdem, quam de intemerata uirgine matre assumpsit carnem, in paterna secum dextera collocauit. Quia ergo semetipsum Deo Patre obediens, usque ad mortem humiliauit ; gloria et honore illum Pater coronauit, et super cuncta opera manuum suarum in gloria sua exaltauit. Eidem Iesu Christo summo pontifici data est a Patre omnis potestas in celo et in terra  secundum  susceptionem hominis, quam eternaliter habuit cum Deo Patre secundum substantiam diuinitatis. Dicatur ergo:

Imparibus meritis tria pendent corpora ramis
Quam pulchre, quamque ueraciter eos imparibus meritis fuisse dixit! quia quantum distat celum a terra, oriens ab occasu, tantum ab inuicem distant eorum merita. Infelix Gestas et blasphemus secundum malitiam et obstinationem suam demersus est in infernum. Dimas uero humiliter se reum cognoscens, et diuinam iustitiam laudans, Christo duce, ingressus est paradisum. Deus et homo post uictoriam exaltatus est super celos celorum, et constitutus summus pontifex in eternum.

 Quia uestimenta Christi post crucis sententiam sortita fuerunt, testatur ipse Dominus per Psalmistam, dicens: Ipsi considerauerunt et inspexerunt me; diuiserunt sibi uestimenta mea, et super uestem meam miserunt sortem . In persona sua loquitur ista iehsu Christus. Unde ait beatus Augustinus doctor egregius: Ipsi Iudei a sua malitia non mutati considerauerunt, quod agebatur, et non intellexerunt et inspexerunt me tantum. uiderunt usque ad carnem oculis corporeis, et usque ad uerbum oculis cordis. Cassiodorus: uel considerauerunt, et inspexerunt me, id est cum diligentia, et delectatione inspexerunt me talia ferentem, cum a re crudeli soleant oculos auertere. Ecce quam obstinati erant Iudei. Non casu aliquid factum fuit, nec tot miraculis cor  eorum mollitum est. Et diuiserunt sibi uestimenta mea. Ad litteram: In quatuor partes, sicut dicit Ioannes euangelista. Et super uestem meam miserunt sortem. Hec fuit inconsutilis desuper contexta per totum. Mystice quoque hec possunt accipi; per uestimenta enim Christi Scripture uel sacramenta Ecclesie accipiuntur. Per tunicam inconsutilem, super quam missa fuit sors, intelligitur caritas, uel Ecclesie unitas. Per illos, qui uestimenta diuiserunt, peruersores Scripturarum intelliguntur. Cassiodorus: Sicut ergo illi actualiter uestes Christi diuiserunt, sic qui non contendunt ad unitatem, diuiserunt sibi uestimenta, sacramenta scilicet spiritualia, et Scripturas sacras corrumpentes. Augustinus: Sacramenta Christi, et Scripture poterunt diuidi per hereses, sed non tunica  desuper, id est a Deo contexta; hoc est caritas et unitas Ecclesie catholice quam nemo potest diuidere: non enim discerpitur caritas ecclesiastica, sed sorte et dono Dei quibusdam prouenit. Augustinus: Qui hanc ecclesiasticam habet caritatem, securus est, et nemo eum a catholica Ecclesia mouet. Et si extra incipit illam habere, intromittitur, ut ramus oliue a columba delatus est ad arcam. Recte ergo dicitur in persona Christi per Prophetam: Diuiserunt sibi uestimenta mea, et super uestem meam miserunt sortem.  Que prophetia, quomodo sit expleta, euangelica narrat historia. Nam dum uestimenta alia a militibus diuisa fuissent, pro tunica Domini dixerunt: Non scindamus eam, sed sortiamur cuius sit. Erat omni parte contexta per totum .

 Quod autem pendenti in cruce acetum felle mistum dederunt, hoc iam antea fuerat in Psalmis ab eodem Dei et uirginis Filio predictum sic: Dederunt in escam meam fel, et in siti mea potauerunt me aceto . Cassiodorus: Hec est consummatio passionis. Cum enim dixisset: Sitio , fel cum aceto ei obtulerunt, hoc facto mores suos amarissimos indicantes. uel de discipulis, et mulieribus potest accipi, qui et si contristati sunt, non tamen simul, sed similiter, et hoc est: Et non fuit qui simul contristaretur , Augustinus: Contristati enim sunt discipuli, et mulieres, qui super eum flebant, sed non simul: carnaliter enim tristabantur de uita mortali, que erat mutanda morte,  cum deberent tristari de cecis pie Iudeis, qui medicum occidebant, quod nemo tunc fecit. Sequitur: Et non inueni qui consolaretur, proficiendo uidelicet: et quia non inueni simul tristes et constantes, hoc fuit mihi fel, id est amarum propter merorem: et acetum, id est acidum propter uetustatem eorum, et hoc est: Dederunt in escam meam fel amaritudinis, et in siti mea potauerunt me aceto. Ad litteram, in Euangelio legitur ei oblatum fel,  sed in potum, non in escam. Augustinus: Mystice hoc dicitur. Unde bene congruit, quod non dixit, fel dederunt in escam, sed dederunt in escam meam fel, quia iam Dominus escam acceperat, qui cum discipulis pascha manducauerat, ubi sacramentum sui corporis demonstrauit, que est esca dulcis, esca suauis, esca unitatis Christi, quam commendat Apostolus: dicens: »Unus panis, et unum corpus multi sumus in Christo « In hanc ergo escam, id est super escam suauem, que est esca unitatis Christi, iniecerunt fel, id est amaritudinem, resistendo ueritati et contradicendo Euangelio, quod adhuc hodie facit contemptor sedentis in celo, et grauius peccat quam qui crucifixit ambulantem in terra. Sicut tunc Iudei, ita etiam hodie dant ei  bibendum amarum potum, qui male bibendo faciunt Ecclesie scandalum, et heretici amaricantes. Gustauit autem Dominus, docens nos gustare, id est pati tales, sed non bibit; quia tales non possunt in corpus eius recipi. Mystice ergo hic predicitur, sicut mystice in passione factum est. Et in siti mea, qua fidem eorum desideraui, potauerunt me aceto, id est ueteri acredine; quia nonnisi uetustatem in eis inueni  . Sic quidem et alias ipse ad Ierusalem proclamat, dicens: Ego te plantaui, uinea mea electa: quomodo conuersa es in amaritudinem uitis aliene?  Deus enim bonam plantauerat uineam, hoc est Iudeorum gentem; illa autem uitio suo deprauata Conditorem amaritudine potauit. Unde Moyses: Uua eorum, uua fellis, et botrus amarissimus  . Unde et superius eos uituperans, ait: Sic plebs fatua, et non sapiens, hec Domino retribuisti? Ac si apertius diceret: Generatio praua atque peruersa, heccine reddis Domino, popule stulte et insipiens? 

 Quod hyssopo circumdederunt spongiam aceto plenam, iam in Psalmis predictum fuerat sic: Asperges me hyssopo et mundabor; lauabis me, et super niuem dealbabor . Unde et in lege per hyssopi fasciculum aspergebantur agni sanguine, qui mundari uolebant : quo significabatur, per passionem Domini peccata mundi ablui.

 Quod titulus crucis Christi corruptus non est   iam prophetatum fuerat  in psalmo quinquagesimo sic: Ne corrumpas tituli scriptionem . Perfidam igitur Iudeorum gentem uel Pilatum Dauid, ne titulum Christi corrumperet, monebat, quem pro salute mundi in spiritu passurum presciebat, de quo multa palam supra dixerat. Monetur ergo Pilatus a Iudeis ut titulum  ueritatis deleat; sed plus diuina potuit dispensatio, que sic illum scribi iusserat. Monetur itaque diuinitus quamuis gentilis Pontius Pilatus, ne titulum deleat scriptum, qui regem omnium declarabat; quia reddi non poterat incassum, quod diuina erat iussione confirmatum. Regis illius scilicet Domini nostri Iesu Christi quis poterat abolere titulum, quem constat esse celi et terre Creatorem? Qui ideo frequenter repetitur, ut excusatio contradicentibus auferatur. Dicunt autem Pilato Iudei: Non scribere regem Iudeorum; sed quia ipse dixit: Rex sum Iudeorum. Ille autem dicebat: Quod scripsi scripsi. Iteratio confirmatio est.

Quod Dei et uirginis Filius in cruce pendens, Patrem pro inimicis suis orauit, Isaias predixit.  Ipse, inquit, peccata multorum tulit, et pro transgressoribus rogauit . Et in psalmo sic: Pro eo ut me diligerent, detrahebant mihi, ego autem orabam . Ac si apertius diceret Christus: Pro eo ut me diligerent, id est pro eo quod me debebant diligere, detrahebant mihi, negantes me esse Filium Dei, et dicentes: Quia in Beelzebub eiicio demones . uel secundum aliam litteram: Pro eo ut me diligerent, interficiebant me, et detrahebant mihi. Ideo enim interfecerunt, quia detraxerunt. Plus enim nocent in membris detrahentes Christo, qui animas creditorum interficiunt, quam qui eius carnem mox resurrecturam peremerunt. Et est sensus: Pro bono mala reddebant; quod est  deterius, illi detrahebant; ego autem econtra orabam pro ipsis, non solum pro fide discipulorum. Item Habacuc, cum dixisset: In medio duorum animalium cognosceris; adiecit, et ait: Dum conturbata fuerit anima mea, Domine, in ira misericordie memor eris .  Prefigurauit enim propheta sub hac sententia in semetipso Iudeorum personam. qui commoti ira Christum crucifixerunt. Tamen ille Dei Filius ab eis in cruce positus misericordie memoratus dixit: Pater, ignosce eis; quia nesciunt quid faciunt .

Quia non pro suis sed pro nostris peccatis crucifixus est Dominus, Isaias propheta asserit, dicens: Pro iniquitatibus populi sui ductus est ad mortem . Et iterum: Dabit impios pro sepultura,  et diuites pro morte sua . Et iterum: uulneratus est propter iniquitates nostras, et attritus est propter scelera nostra, et liuore eius sanati sumus . Item ipse: Omnes nos quasi oues errauimus, unusquisque in uiam suam declinauit: Dominus posuit in eo iniquitates omnium nostrum , iuxta Apostolum, qui ait: Quia, cum peccatum non nouisset, ipse peccatum factus est pro nobis .

 Quia Dei et uirginis Filius mortuus est post  flagella et crucem, fellisque et aceti potationem, ipsa lex in Genesi non siluit, dicens: Recubans accubauit, id est dormiuit ut leo, et ut catulus leonis, et quis suscitauit eum?  De quo etiam Iacob patriarcha prophetauit, cum filium suum Iudam benediceret, dicens: Manus tua in ceruicibus inimicorum tuorum .  Iudas confessio dicitur, quia, quando peperit eum Lia, laudem Domino retulit, dicens: Nunc super hoc Domino confitebor , et ob id uocatus est Iudas. A confessione itaque nomen eius dictum est, quod est gratiarum actio  . Per hunc ergo Iudam uerus confessor exprimitur Christus, qui eius ex tribu secundum carnem est ortus. Bene ergo de Christo dicitur: Manus tua in ceruibus inimicorum tuorum; quia eisdem manibus  atque eodem crucis tropeo et suos texit, et inimicos curuauit, iuxta quod ei Pater promittit, dicens: Sede ad dexteram meam, donec ponam inimicos tuos scabellum pedum tuorum . Catulus leonis est Dei et uirginis Filius, quoniam nascendo paruulus factus est. Unde dicitur: Paruulus natus est nobis . Iterum subiungit, dicens: Ad predam, fili mi, ascendisti, id est pro salute mundi crucem ascendisti, et per eam captiuos populos redemisti: et quos ille leo contrarius, scilicet malignus hostis, inuaserat, tu moriens eripuisti. Requiescens, inquit, ut leo accubuisti, manifestum est quod in passione sua Christus recubuit, quando, inclinato capite, spiritum tradidit, siue quando in sepulcro securus uelut  quodam corporis somno quieuit. Sed quare ut leo, et uelut catulus leonis? In somno enim suo leo fuit, quia non necessitate, sed potestate hoc ipsum impleuit. Unde ipse in Euangelio ait: Potestatem habeo ponendi animam meam, et nemo eam tollet a me; sed ego pono eam, et iterum sumo eam . Quod uero addidit, et ut catulus leonis, inde est enim mortuus, unde et natus.

Leo Grece, Latine rex interpretatur; eo quod princeps sit omnium bestiarum. Cuius genus, ut ait Hispaniarum doctor Isidorus  , trifarium est. E quibus breues, et iuba crispa imbelles sunt  ; longi autem et coma simplici acres. Animos eorum frons et cauda indicant. Illorum uirtus in pectore, firmitas in capite est. Septi a uenatoribus, terram contuentur,  quominus conspectis uenabutis terreantur. Rotarum timent strepitus, sed ignes magis. Cum dormierint, uigilant oculi; cum ambulant, cauda cooperiunt uestigia sua, ne eos uenator inueniat. Cum genuerit catulum, tribus diebus, et tribus noctibus idem catulus dormire fertur: tunc demum patris fremitu siue rugitu ueluti tremefactus cubilis locus, suscitare dicitur catulum dormientem. Circa hominem talis natura leonum est, ut nisi lesi nequeant irasci. Patet enim eorum  misericordia circa hominem exemplis assiduis. Prostratis hominibus parcent, captiuos obuios repatriare permittunt; hominem nonnisi in magna fame interimunt.

ualde igitur conuenienter ista de passionis morte, et resurrectionis uita aptantur in Christo, qui tribus diebus et tribus noctibus in cubili iacens sepulcri, somnum mortis impleuit. Bene ergo Christus ut leo requieuit: qui non solum mortis acerbitatem non timuit, sed etiam in ipsa morte mortis imperium uicit. Bene iterum idem ut catulus leonis, quia die tertia resurrexit. Unde et sic adiungitur de resurrectione eius: Quis suscitabit eum? hoc est, quia nullus hominum nisi ipse, iuxta quod idem de corpore suo, dixit: Soluite templum hoc, et in tribus  diebus suscitabo illud .  Clamat etiam eamdem mortem eius psalmus sexagesimus septimus, dicens: Deus noster, Deus saluos faciendi; et Domini Domini exitus mortis . Quid apertius diceretur? Dominus enim iehsu, qui interpretatur Saluator, ipse Deus noster saluos faciet nos. Quem, quia oportuit nasci, et ab hac uita exire per mortem, ideo subiunctum est  : Domini mors, et Domini exitus . Item Isaias: Tanquam ouis ad occisionem ducetur. Et sicut agnus coram tondente se sine uoce  obmutescet, et non aperiet os suum. Pro peccatis enim populi sui ductus est ad mortem . Iudei autem Christum, quem sperant, non moriturum sperant; et ideo hec prophetia ad Christum Dei et uirginis Filium, qui ueraciter  nos proprio sanguine suo redemit, pertinet. Item apud Ieremiam de seipso ait: Inebriaui animam lassam, et omnem animam esurientem saturaui; et ideo quasi de somno suscitatus sum; et uidi, et somnus meus dulcis est mihi . Reuera somnus Christi, id est mors quam pro humani generis salute sustinuit, dulcis eidem fuit, per quam Deo Patri uniuersum mundum reconciliauit, potentias diaboli confregit, infernum spoliauit, et eius spolia cum magna secum ad celos gloria resurgendo subleuauit. Danieli quoque angelus de occisione, et morte Christi sic ait: Daniel aduerte sermonem, et intellige uisionem. Septuaginta hebdomades abbreuiate sunt super populum tuum, et super ciuitatem sanctam tuam,  ut consummetur preuaricatio, et finem accipiat peccatum, et deleatur iniquitas, et adducatur iustitia sempiterna, et uisio, et prophetia signetur . Si ergo has septuaginta hebdomades a tempore Danielis computare uoluerimus, priusquam Christus secundum carnem nasceretur, expletas fuisse certissime comprobamus. Quia igitur ante Christi natiuitatem septuaginta hebdomades explete sunt, iustitia  eterna, secundum quod ait angelus, manifestata est, et unctus est Sanctus sanctorum, id est Christus, et signata est uisio et prophetia, et dimissa sunt peccata per fidem nominis Christi omnibus in eum recte credentibus. Quid est autem quod dicit: Signari uisionem et prophetiam, nisi quia omnes prophete de Christo nuntiabant, quod esset uenturus, et humanum genus redempturus? Igitur quoniam adimpleta est prophetia per aduentum eius; propterea signari uisionem, et prophetiam dicebat; quia ipse est signaculum prophetarum adimplens omnia, que retro de illo prenuntiauerant. Post aduentum enim et passionem eius, iam uisione, et prophetia non indigemus, que Christum uenturum nuntient. Ac si apertius Danieli loqueretur angelus: Daniel, scito  quod ab hac die, qua tibi nunc loquor, hec populo tuo per partes accident. Primum propitiabitur tibi Deus, quem nunc magnopere deprecaris; et delebitur peccatum, et finem accipiet preuaricatio. Nunc ergo urbe destructa, et templo usque ad fundamenta destructo, in luctu est populus constitutus; sed non post longum tempus instaurabitur. Post has etiam septuaginta hebdomadas annorum nascetur Christus, qui est iustitia sempiterna, et signabitur uisio et prophetia, ut nequaquam ultra inueniatur propheta in Isrel, et ungatur Sanctus sanctorum, Dei scilicet et uirginis Filius, de quo in Psalterio legitur: Propterea unxit te Deus Deus tuus oleo letitie pre consortibus tuis . Qui et in alio loco dicit de se: Sancti estote, quoniam ego sanctus sum  .

Et post hec occidetur ipse Christus, et non erit eius populus, qui eum negaturus est. Tunc iterum ciuitatem Ierusalem Dei auxilio destitutam, nec non et sanctuarium destruet Romanus populus cum duce uespasiano, et omnino deficiet hostia, et sacrificium, et usque ad consummationem mundi perseuerabit desolatio. Quia ergo Dei et uirginis Filium sine causa morti tradiderunt, propterea ciuitatem, sanctuarium et sacrificium absque reparatione perdiderunt. Miseri et infelices Iudei Saluatorem suum, qui eorum patres de Aegyptia seruitute liberauerat, et in deserto pane celesti pauerat, et admirabili uirtute de durissima petra eductis  aquis potauerat; maluerunt morti tradere, quam in eum fideliter credere, ideoque illorum desolatio perseuerat sine recuperatione! Iusto siquidem Dei iudicio omnibus que sub celo sunt gentibus traduntur seruituti, qui pro bonis mala reddiderunt suo Creatori. Item in Salomone de morte eius, de contumeliis, et tormentis sic legitur: Interrogemus eum, ut sciamus reuerentiam eius, et probemus patientiam  ipsius, morte turpissima condemnemus eum .

De obscuratione solis in passione Filii Dei et uirginis  . Quod uero in passione Domini a sexta usque in horam nonam tenebre facte sunt super uniuersam terram, et ipse sol obscuratus est; Amos propheta ostendit, dicens: Erit in die illa, dicit Dominus: Occidet uobis sol in meridie, et tenebrescere faciam terram in die luminis . In die illa, id est in die passionis Christi, Iudeis non credentibus, sol occidit, quia Dei Filium, qui est uerus Sol iustitie uoluerunt potius occidere, quam ab eo per fidem illuminari. De quo dicitur: uobis timentibus Deum orietur Sol iustitie . In meridie quippe sol occidit eis, quia, cum illius ueri  luminis poterant illustrari radiis, seipsos eternis tradiderunt tenebris. Quod autem ait: In meridie occidet uobis sol, quasi diceret: Cum adhuc tempus haberent penitendi et bona operandi, pessime obstinationis duritia contenebrati ueri solis lumen perdiderunt, scilicet uultus Dei. Unde uoce fidelium dicitur: Signatum est super nos lumen uultus tui, Domine, etc. 

Tenebrescere, inquit, faciam terram in die luminis. Per tenebras peccatores; per diem uero fideles designantur. In die ergo luminis, hoc est in Christo, qui est uerus dies, et uerum lumen, quando fidei et sue dilectionis radiis corda in se credentium illuminauit; reprobos contra se obstinatos infidelitatis tenebris obcecari permisit.

 Amos propheta diem exaltationis Christi in cruce tenebrescere preuidebat, cum eamdem impiissimam atque incredulam gentem, ut Christum fideliter quererent admonebat, dicens: Querite Dominum, et uiuite: Dominum dico facientem Arcturum, id est Betem, et Orionem, et conuertentem in mane tenebras, et diem in nocte mutantem; qui uocat aquas maris, et effundit eas super faciem terre: Dominus nomen eius . Per Arcturum, qui septem stellis constat, significatur Ecclesia Christi sanguine redempta, et septiformi Spiritu repleta, et per eiusdem Filii Dei et uirginis passionem, resurrectionem atque in celum ascensionem donis celestibus ditata. Per Orionem uero, qui hieme oritur,  et suo ortu tempestates excitat, Christi passionis signantur imitatores, scilicet apostoli et sancti martyres, qui tempore infidelitatis predicant incredulis, et excitant contra se tempestates persecutionis. Loquens propheta de Arcturo et Orione maluit ea uocare nominibus a gentilitate inuentis, quam nominibus Hebreorum, ne nobis illa barbara uiderentur: in quibus notat hanc prophetiam etiam gentilibus legendam.

Sequitur: Et conuertentem, inquit, in mane tenebras, et diem in nocte mutantem. Reuera Dei Filius cum omni deuotione est ab hominibus diligendus,  et pura mente querendus, per quem Deus Pater conuertit in mane tenebras ignorantie, uel tribulationis in claram lucem, et prosperitatem suis electis; et diem temporalis felicitatis in nocte mutat damnationis perpetue impiis. Iudei Christum crucifigentes, qui dies putabantur, in noctem peccatorum mutantur. Ab hora utique sexta, in typum Iudaice cecitatis, dies uersus est in noctem, Christum crucifigentibus . Lux etiam, que in lege et prophetis oriebatur, uersa est illis in tenebras. De quibus scriptum est: Obscurentur oculi eorum, ne uideant; et dorsum eorum semper incurua . Malitia oculos Iudeorum obscurauit, et Deus illorum dorsa incuruauit, dum eos omnium gentium seruituti tradidit.

 Sequitur: Qui uocat aquas maris, et effundit eas super faciem terre: Dominus nomen eius. Amaras aquas ethereo calore Dei Filius suspendit, et in dulcem pluuiarum saporem conuersas ad irrigationem terre diffundit, cum discipulos de carnali conuersatione assumens, et spiritualiter instruens eos ad irriganda uelut nubes carnalium corda hominum celestis doctrine pluuia mittit. Aque amare peccatores sunt, quos effundit, ut conuersi in dulcedinem aliis predicent, in quibus quidquid terre et amaritudinis inerat, ardore ueri solis excoquitur. Dominus, inquit, nomen eius. Dei et hominis Filius Dominus utique est et uocatur, cui omne genu, celestium uidelicet, et terrestrium atque  infernorum flectitur . Et Ieremias: Extricta est, inquit, que parturit, scilicet Ierusalem, et afflicta est anima eius. Occidit ei sol, cum adhuc dies esset medius; confusa est, et maledicta, reliquias eius dabo in gladio , quod factum est per uespasianum et Titum.

Quod Dei et hominis Filii crura non fuerunt in cruce confracta  . Porro quod non fregerunt eius crura, nisi tantum latronum , iam fuerat in lege predictum. Os, inquit, non comminuetis ex eo . Preceptum enim eis fuerat, ut celebrarent Pascha in eius  similitudine, in qua Dominice passionis umbra precesserat, qui tanquam ouis ad occisionem ductus est . Illa enim figura agni Christi passionem significauit.

 Quod latus Filii Dei et uirginis in cruce fuit lancea percussum. Quod latus eius lancea percussum est , sic prenuntiatum est ab ipso per Iob: Confregit me, et posuit me quasi signum, circumdedit me lanceis suis, conuulnerauit lumbos meos. Concidit uulnus super uulnus, id est uulnera clauorum super uulnus lancee . Unde Dauid: Super dolorem uulnerum meorum addiderunt . Ac si diceret: Super dolorem mortalitatis dolorem uulnerum meorum addiderunt, quia mihi mortem accelerauerunt. uel, addiderunt super dolorem uulnerum meorum, id est super flagella lancee  et clauorum addiderunt uulnera, uel, super mortem meam addiderunt, quia custodes pretio corrumpebant, ut me resurrexisse negarent. uel, super dolorem uulnerum meorum addiderunt, dolorem meum, subaudis, quoniam non satis fuit eis seruos meos ad uineam missos occidisse, nisi me heredem etiam occiderent . uel, super dolorem uulnerum meorum addiderunt, quia me occiso seuiebant in apostolis et in ceteris membris meis occidendo. Unde etiam ipse per Ieremiam sic loquitur de Deo Patre: Tetendit arcum suum, et posuit me quasi signum ad sagittam . Et iterum: Misit in renibus meis filias pharetre sue. Iterum de ipsis non credituris Iudeis per prophetam sic ait: Facti sunt mihi in sagittam reciprocam. Et Zacarias:  uidebunt, inquit, in quem transfixerunt , utique hominem quem crucifixerunt. Quo etiam testimonio promissus est Christus, in ea qua crucifixus est carne uenturus.

 Quod de latere Filii Dei et uirginis in cruce pendentis sanguis et aqua manarunt, Zacarias propheta sic predixerat, cum eidem Iesu Christo, quem nasciturum et pro salute humana passurum in spiritu nouerat, dicebat: Tu quoque in sanguine testamenti tui emisisti uinctos tuos de lacu, in quo non est aqua . Ac si diceret: O Christe Fili Dei uiui, in sanguine testamenti tui, id est tue passionis, eos qui tenebantur uincti in carceribus inferni, in quo non est ulla refrigerans misericordia, quam diues quesiuit, nec inuenire meruit , tu misericorditer liberasti. In resurrectione Christi, iusti qui pro peccato Ade uincti in inferno tenebantur, resurrexerunt, et apparuerunt in Ierusalem multis . In figura huius laci Ioseph a fratribus missus est in lacum, hoc est in cisternam, ubi non erat aqua , Daniel a Chaldeis , Ieremias a Iudeis , Banaias quoque tempore niuis et frigoris descendit in lacum, ut ibi leonem interficeret ; et Christus de celo in hunc mundum et de cruce in infernum, ut rugientem et humanum genus leonem deuorare querentem caperet, arma auferret, uires frangeret, eterno igni traderet. Et iterum: Cum egrederetur uir ab oriente, ecce aque  redundantes a latere dextro, scilicet Christi . Item de eadem aqua que ex latere eius profluxit, alius propheta sic dixit: Flumina aque uiuentis egredientur de uentre eius . Aque scilicet baptismatis, que credentes uiuificant, queque sitientibus largiuntur, quando impletur quod scriptum est: Lauamini, mundi estote, etc. . Et Psalmista: Lauabis me, et super niuem dealbabor .

De sepultura corporis Christi  . Quod corpus Christi sepultum fuit, in Psalmis sic ipse de se dicit: Collocauit me in obscuris sicut mortuos seculi, etc. . Manifestum quippe est Iudeos  Christum in obscuris, hoc est in monumento, sicut mortuos seculi collocasse, ac, ne cum discipuli furarentur, custodes deputasse. Item Isaias: Erit Dominus nominatus in signum eternum, quod non auferetur , eritque sepulcrum eius gloriosum ; et alibi: Dabit impios pro sepultura, et diuites pro morte sua .

 Quia, postquam sepultus est Dei et uirginis Filius, lapis positus est ad ostium monumenti eius. Unde ipse ait per Ieremiam: Lapsa est in lacum uita mea . Et iterum: Posuerunt lapidem contra me . Rursum inquit: Conclusit uias meas lapidibus quadris, circumedificauit aduersum me, ut non egrediar .

De descensione Filii Dei et uirginis in anima ad infernum.  Quia in infernum descendit, sic idem Dominus in Ecclesiastico dicit: Penetrabo omnes inferiores partes terre, et inspiciam omnes dormientes, et illuminabo sperantes in Deum . Item in Psalmis: uita mea inferno appropinquauit . Et iterum: Aestimatus sum cum descendentibus in lacum: factus sum sicut homo sine adiutorio, inter mortuos liber . Descendit enim in infernum sicut homo; sed solus liber inter mortuos fuit, quia mors illum tenere non potuit.

Quia Dei et uirginis Filius illos de inferno misericorditer liberauit, quos iniuste diabolus captiuauerat. Item, quia in infernum descendens, eos qui capti erant a diabolo eruit, et sic iterum ad celestia remeauit idem per Osee ita pronuntiauit: Ego, inquit,  ego capiam, et non est qui eruat. uadam et reuertar ad locum meum, id est ad celeste solium . Et infra: De manu, inquit, mortis liberabo eos . Ac si apertius diceret: De manu mortis, id est de opere pe cati, quod trahit ad mortem, liberabo eos. Unde dicitur: Mors et uita in manibus lingue . uel manus mortis diaboli potestas. Sequitur: Et de morte redimam eos . Quasi diceret: De manu inferni redimam eos pretio mei sanguinis. Eis loquitur Christus, quos dignatus est sua gratia liberare, Iudeos uidelicet et gentiles in se credentes, uel etiam hereticos resipiscentes. Unde subditur: Ero mors tua, o mors, id est moriendo, te destruam; morsus tuus ero,  inferne , meos scilicet electos educendo, reprobos in te relinquendo. uel mors et infernus diabolus, quem momordit Christus, ut potestatem amitteret, non ut penitus esse desisteret.

Ob scelera Iudeorum, et contra Christum contumelias Isaias propheta Ierusalem a gentilibus esse uastandam preuidens, dicebat: Ruit Ierusalem, et Iudas concidit, quia lingua eorum et adinuentiones eorum contra Dominum . Quasi diceret: Ruit ipsa ciuitas Ierusalem sine auxilio Dei; et Iudas, id est prouincia Iuda concidit, ideo uidelicet quia lingua eorum et adinuentiones eorum contra mansuetum Dominum, ut ad iracundiam prouocarent  oculos maiestatis eius, id est respectum misericordie. Utique tunc eorum lingua fuit contra Dominum, quando unanimiter clamauerunt Pilato: Crucifige, crucifige eum . Sanguis eius super nos, et super filios nostros . Ideo etiam sine Deo auxilio corruerunt, nec fuit qui eis auxiliaretur, quia adinuentiones eorum contra Dominum exstiterunt, quando blasphemantes dicebant: Samaritanus es tu, et demonium habes .

Hac de causa eisdem perfidis Iudeis minatur Dominus per Amos prophetam, dicens: Conuertam estiuitates uestras in luctum, et omnia cantica uestra in planctum . Congrue referuntur hec ad tempus passionis Christi, quando sexta hora sol  non sustinens Dominum uidere in cruce morientem, retraxit radios suos; quando obcecatis Iudeorum cordibus in die luminis sol uerus occubuit, et aduenientibus Romanis festiuitates et cantica eorum uersa sunt in luctum. Ex illa utique die omnia repleta sunt lacrymis, et penitudine et cilicio; et decaluati sunt, quia Christum non habent, qui est operimentum omnium electorum. Tunc populus Isrel quondam primogenitus Dei , traditus est eterno luctui. uiri Ceile ingrati beneficiis Dauid, quos de manibus Philistheorum liberauit , Iudeorum infidelitatem et inconstantiam significant, qui Redemptori suo ingrati apud seculi potestates insidiantur.

  Iacob etiam patriarcha iam in Spiritu Dei Filium pro totius mundi salute passurum preuidebat, cum Simeon et Leui inter ceteros filios suos benedicens, aiebat: Simeon et Leui, uasa iniquitatis bellantium .  Per Simeon et Leui Scribe et sacerdotes Iudaici populi intelliguntur. De Simeone enim Scribe Iudeorum; de tribu uero Leui principes fuere sacerdotum, de quibus scriptum est: Consilium fecerunt, ut Iesum morti traderent . De quo consilio iste patriarcha, qui iam Deum mente uidebat, dicit: In consilio eorum non ueniat anima mea, etc. . Horrebat enim iam illo tempore sanctus iste patriarcha uidere tanta scelera, que in nouissimis temporibus facturi erant Iudei.

 Sequitur: Quia in furore suo occiderunt uirum, scilicet Christum. Unde  Isaias: ue anime eorum, quia cogitauerunt aduersum se consilium iniustum, dicentes: Comprehendamus iustum, quoniam inutilis est nobis! Iterum Iacob de eis subiungit, dicens: In dolore suo Simeon scilicet et Leui, suffoderunt murum. Hoc ueraciter factum est, quando  sacerdotes et Scribe, qui de illorum progenie descenderunt, lancea illud spirituale et fortissimum propugnaculum qui custodit Isrel, Christum uidelicet transfixerunt. Iterum dicit: Maledictus furor eorum, quia pertinax. Pertinaces utique Iudei fuerunt, qui contra Dominum suum Dei Filium tantum facinus perpetrarunt. Pertinaciter utique perstiterunt, quando furore accensi et ira obtulerunt Christum Pontio Pilato, dicentes: Crucifige, crucifige eum; quia, si hunc dimittis, non es amicus Cesaris . Etiam subdendo ait: Et maledicta indignatio eorum, quia dura, dum Barabbam latronem peterent, et uite principem, id est Christum crucifigerent. Sequitur: Diuidam eos in Iacob, et dispergam illos in Isrel. Hi duo nominantur diuisio  et dispersio, idcirco uidelicet, quia nonnulli ex ipsis Domino crediderunt, quidam in infidelitate permanserunt. Hi qui a Iudeis separantur et ad fidem ueniunt, diuisio dicuntur; a quorum autem patria dispersi templo subuerso, per orbem terre incredulum genus spargitur  , iusto siquidem iudicio Dei disperguntur per uniuersum mundum, quia in tribus personis nolunt credere unum Deum

Eamdem ciuitatem Ierusalem Isaias propheta uastandam, et impiissimam ex ea gentem olim disperdendam esse preuidebat, cum dicebat: Cantabo dilecto meo canticum patruelis mei uinee sue . Canticum aliquando in letitia, aliquando uero in tristitia fit; ut hoc uidelicet, quod ille composuit,  qui uidens ciuitatem, fleuit dicens: Quia si cognouisses et tu . Dicat ergo Isaias propheta: Cantabo dilecto meo, id est Deo Patri, canticum, carmen scilicet lugubre, patruelis mei, id est Christi ex eadem gente, qua ego, generati; quod canticum ipse composuit uinee sue. Patruelis, filius est patrui. Sequitur: uinea Domini Sabaoth domus Isrel est. Cuncta, que de uinea dicuntur, ad anime statum referri possunt, que a Deo plantata, non attulit uuas, sed labruscas, et tradita est bestiis conculcanda; nec imbrem doctrine suscipit, quia dona preterita contempsit. Isaias inquit: uinea facta est dilecto meo , id est Christo, de quo dicitur: Tu es Filius meus dilectus, etc. , in cornu filio olei, hoc est in potentia, et robore illius,  de quo Psalmista ait: Unxit te Deus Deus tuus oleo letitie pre consortibus tuis . Sepiuit hanc uineam idem Dei Filius, custodia scilicet angelorum, et lapides elegit ex illa, idola uidelicet lapidea, et omnia diuinum impedientia cultum abiecit ab ea, et plantauit uineam electam ex omnibus gentibus, non de quolibet germine. Sed  iuxta aliam editionem: uineam Soret, quod est genus uitis optime et uberrime perpetuis fructibus. Et edificauit turrim in medio eius, templum scilicet de qua fruges prospicerent, et insidiantes bestias. Et torcular exstruxit in ea, ut in eodem loco uue premerentur, id est ut ibi sanguis hostiarum funderetur. Et exspectauit ut faceret uuas, fructus scilicet bonorum operum; et fecit labruscas, amaritudinem uidelicet uitiorum. Labrusce dicte, quia in labris uinearum nascuntur. Nunc ergo, quia feci quod debui, habitatores Ierusalem, et uiri Iuda, audita ratione mea, cui non contradicit uinea, iudicate inter me et uineam meam. Quid est quod debui ultra supradicte facere uinee mee, et non feci? An quod exspectaui ut faceret uuas, quasi hoc uideor forte  ultra debitum, et fecit labruscas, tanquam inculta? Hoc secundum quosdam supra apud se dixit; hic uero quod cogitauit, ut alios interrogat. Ac si apertius diceret: Quia non uultis respondere, ego respondebo pro uobis. Nunc ostendam uobis, non alius, sed ego, quid faciam uinee mee. Quasi dicat: Quia pro bonis mala reddidit, hoc iudicium subibit. Auferam sepem eius, auxilia scilicet angelorum, et erit in deriptionem gentibus, ut uidelicet qui non senserunt Deum per beneficia, sentiant per supplicia. Ideo minatur penam, ut eos conuertat ad penitentiam: Diruam maceriam eius, et erit in conculcationem; et ponam eam desertam. Repetitio confirmatio est. Unde est illud: Relinquetur uobis domus uestra deserta 

 Sequitur: Non putabitur, falce uidelicet uerbi Dei, id est cum peccauerit, non corripietur; et non effodietur, admonitione scilicet timoris Dei non humiliabitur. Et ascendent super eam uepres, et spine, multitudo uidelicet uitiorum, et nubibus mandabo, predicatoribus scilicet qui pluunt uerba, corruscant miraculis, fulgent uirtutibus, ne pluant super eam imbrem, doctrine uidelicet guttas. Hoc post ascensionem Domini fuit, quando nec prophetas habuerunt, et apostolos repulerunt, de quibus dicitur: Qui sunt isti, qui ut nubes uolant?  Et nubibus, inquit, mandabo ne pluant super eam imbrem, qui sub Elia uidelicet, quia omnes fore idololatre erant, tribus annis, et sex mensibus non  pluerunt , ne pro uuis afferrent spinas, sed pro ariditate rogarent eum, qui dat imbres uirtutum. Unde dicitur: Ponam uobis celum ferreum et terram eneam . Et Moyses: Erit celum super caput tuum ereum, et terra subter te ferrea .

uinea enim Domini exercituum domus Isrel est, decem uidelicet tribus, uel totus populus. Et uiri Iuda, due scilicet tribus, germen delectabile eius comparatione, quia separatis aliis tribus que idola colebant, postea pullulauit. Ex quo diuisum est regnum, decem tribus Isrel dicte sunt, due autem Iuda, in quibus reges de Iuda regnauerunt.  Earum uiri germen delectabile Deo uiri Iuda, quia apud eos erant sacerdotes et Leuite uiri religiosi, quando hec Isaias loquebatur; uel quia ex eis nasciturus erat Christus. Iterum subdens dicit: Et exspectaui ut faceret uuas, hoc est, iudicium, et ecce iniquitas, id est labrusce; et iustitiam, uidelicet ut deuote Christum susciperent; et ecce clamor, id est Tolle, tolle, crucifige eum .

O gens incredula omnibus fere bonis spoliata et destituta, que Christum, qui totius humani generis est medicina, maluit cruci affigere, quam in eum credere! O generatio praua et a Deo derelicta! Nonne illum Dei Filium linguis uestris in cruce suspensum eneus ille serpens prefigurauit, quem coram patribus uestris Moyses in eremo exaltauit?   Tricesima quinta mansio filiorum Isrel est in Selmona; tricesima sexta in Phion. He due mansiones, quamuis in ordine historie non inueniuntur, in his tamen mortuo Aaron, murmurantes filii Isrel contra Dominum et Moysen, et manna fastidientes a serpentibus uulnerantur . Sed quid illud significat, quod a morsu mortifero serpentium exaltato eneo serpente sanabantur, nisi quod nunc in typo Saluatoris qui ferum antiquumque serpentem in patibulo uicit, diaboli uenena superantur? Ita uidelicet, ut qui uere Filii Dei imaginem, passionem, crucemque illius fideliter conspexerit, non pereat, sed in eternum conseruetur. Hec enim significant et uerba ipsius Domini  dicentis: Sicut Moyses exaltauit serpentem in deserto, ita exaltari oportet Filium hominis, ut omnis, qui credit in ipsum, non pereat, sed habeat uitam eternam . Merito eneus serpens est, qui in ligno suspensus est. Aes enim in metallis durabilius esse solet; et ideo eneus serpens ligno suspensus est, ut Dominus in serpente mortuus; et in ere significaretur eternus, uidelicet ut indicaretur mortuus per humanitatem, et tamen esset eternus per diuinitatem. Pulchre autem prima mansio, uidelicet Selmona interpretatur imaginis  uincula, quia nimirum ibi expressa est imago Saluatoris per serpentem eneum, qui in ligno pependit. Bene etiam et secunda Phion os dicitur, quia, posteaquam passionem Filii Dei cognoscimus, quod corde credimus,  ore pronuntiamus, legentes illud Apostolicum: Corde creditur ad iustitiam; ore autem confessio fit ad salutem . Corde quippe credimus, et ore profitemur uoluntate Dei Patris Iesum Christum fuisse passum, ad hoc uidelicet ut de manu hostis antiqui liberaret populum suum.

Quia Deus Pater eumdem dilectissimum Filium suum sibique ceternum passioni tradidit Zacarias propheta in eius persona loquens ostendit, cum ait: Framea suscitare super pastorem meum, super uirum coherentem mihi, dicit Dominus . Ac si apertius diceretur, framea, id est angustia mortis, que occidit seruos, occidit et heredem.  Suscitare super pastorem, id est super filium meum, quem constitui heredem uniuersorum: uirum coherentem mihi, qui idem est mecum, et dicit: Ego sum pastor bonus . Unde dicitur: Ego in Patre, et Pater in me est . Non est mirum si pater oblitus carnalis affectus profert sententiam mortis contra peccantem filium, cum ex uoluntate Dei Patris unicus eius Filius, licet a malo immunis, pro delictis hominum morti sit traditus. Iterum subiungit, dicens: Percute pastorem, et dispergentur oues. Quasi diceret: O framea, ita suscita te, ut percutias et occidas pastorem, scilicet Christum, et dispergantur oues, id est discipuli. Manifestum est quia discipuli in passione, relicto Christo, omnes fugerunt .

 Sequitur: Et conuertam manum meam ad paruulos. Et erunt in omni terra due partes dicit Dominus: et dispergentur, et deficient, et tertia pars relinquetur in ea. Et educam tertiam partem per ignem, et uram eos, sicut uritur argentum; et probabo eos sicut probatur aurum. Ac si diceret Filius Dei: Conuertam manum meam ad paruulos; relictis uidelicet superbis Iudeis, ego humilis magister colligam humiles discipulos; et tunc erunt in omni terra partes due, Iudeorum scilicet et gentilium, et dispergentur iste due partes, Iudei uidelicet et gentiles, et deficient, que pariter pereunt in passione Christi; et tertia pars relinquetur in terra; pereuntibus incredulis Iudeis et gentibus, tertius Christianorum populus  succrescet; et solus uite uirtutum, et habitationi Ecclesie reseruabitur. Et ne ista tertia pars Christianorum sit delicata et secura, ducam eos per ignem tribulationis, et uram eos sicut uritur argentum, et probabo eos sicut probatur aurum, de quo igne dicitur: Ignem ueni mittere in terram, et uolo ut ardeat . Et Apostoli baptizati in Spiritu Dei et igne dicuntur . Iterum dicit: Ipse uocabit nomen meum, et ego exaudiam eum: et dicam: Populus meus es, et ipse dicet: Deus meus es tu. Cum sic probati fuerint paruuli, scilicet sancti apostoli, super quos Deus manum conuertet, et per eos turba nationum, id est Christianorum crediderit, tunc fidelis populus uocabit Iesum Christum suo nomine, et illo dicente: Tu es populus  meus, respondebit populus Christianorum: Tu es Deus meus.

Framea dicitur, ut ait beatus Isidorus  , gladius ex utraque parte acutus, quam uulgo spatam uocant. Ipsa est et romphea. Framea autem dicitur, quia ferrea est: nam sicut ferramentum, sic framea a ferro dicitur: ac proinde omnis gladius framea, spata Greco uerbo a passione dicitur, quoniam patim Grece pati dicitur. Alii spatam Latine autumant dictam, eo quod spatiosa sit, id est lata et ampla. Unde et spatula in pecoribus  . Iterum idem propheta quasi in persona angelorum ascensionem Christi admirantium ipsum Dei Filium interrogat,  dicens: Que sunt iste plage in medio manuum tuarum?  Ille uero respondens dicit: His plagatus sum in domo eorum, qui me diligebant, id est in domo filiorum Isrel; qui me ex debito diligere debuerant. Unde dicitur: Retribuebant mihi mala pro bonis, et odium pro dilectione mea . Iudei ergo, quia odium pro dilectione, et mala pro bonis reddiderunt Creatori suo Iesu Christo, fructus iustitie amiserunt, et pristinam dignitatem perdiderunt, et ab omnibus omnino bonis operibus steriles existunt.

Rex et propheta Dauid, qui persecutoribus mala cum posset non reddidit, sed de illorum morte doluit, et dolendo ubertim lacrymas fudit; hanc Iudeorum obstinatam designabat sterilitatem, quando  Gelbe montibus maledicebat, dicens: Montes Gelbe, nec ros nec pluuia ueniant super uos, etc.   . Quid deliquerunt montes? Sed quia Gelbe interpretatur decursus, et per Saulem unctum regem et mortuum mors exprimitur nostri Redemptoris; merito per Gelbe superba Iudeorum corda signantur: que dum in huiusmodi desideriis defluunt, inuncti regis, id est Christi se morti miscuerunt. Et quia in eis unctus rex corporaliter moritur, ab omni gratie rore siccantur, ita ut agri primitiarum esse non possint. Superbe enim Hebreorum mentes primitiuos fructus non ferunt, quia in Redemptoris aduentu ex parte maxima in perfidia remanentes, primordia fidei sequi  noluerunt. Sancta enim Ecclesia in primitiis suis multitudine gentium fecundata, uix in fine mundi Iudeos quos inuenerit, suscipiet; et extrema colligens, eos quasi reliquias frugum ponit.

Quamuis incredula et sterilis gens Iudaica predicationem Christi superbe a se repelleret; ipse tamen per Isaiam prophetam ad eruditionem humani generis seipsum a Deo Patre missum fuisse testatur, dicens: Dominus dedit mihi linguam eruditam, ut sciam sustentare eum, qui lapsus est . Ac si apertius diceret: Dominus, Pater scilicet, dedit mihi homini ex uirgine nato linguam eruditam scientia et sapientia, ut sciam sustentare eum, humanum scilicet genus quod lapsum est per peccatum in mortem, uerbo predicationis. Erigit mane,  sicut magister, erigit mane mihi aurem mentis a natiuitate, a principio predicationis, ut illum audiam quasi magistrum, quia ego a meipso non loquor, Dominus Deus Pater uidelicet, aperuit mihi aurem intelligendi, ego autem non contradico uoluntati eius, retrorsum non abii, recedens ab ipso. Iterum dicit: Corpus meum ultro dedi percutientibus Iudeis, uel militibus Romanis, et genas meas uellentibus, qui mihi dabant alapas. Faciem meam non auerti ab increpantibus, et conspuentibus in me. Hec omnia in passione Domini impleta sunt. Dominus Deus auxiliator meus, et ideo non sum confusus. Ac si diceret: Quia Deus Pater in passione exstitit adiutor  meus, ideo non sum confusus spe resurrectionis. Ideo posui faciem meam ut petram durissimam, irridentibus scilicet et percutientibus, et scio quoniam non confundar. Iuxta est qui iustificat me, paratus uidelicet me auxiliari, dicens: Hic est Filius meus dilectus, in quo mihi complacui . Quis est qui contradicet mihi, quasi non sim iustus? Stemus simul, scilicet in iudicio. Quis est aduersarius meus dicens me merito crucifixum? Accedat ad me, uidelicet ut iudicemur simul comparatione, non auctoritate, secundum illud iustificata est Sodoma  ex te .

Quis est ergo qui condemnet me? nullus. Quia ecce omnes quasi uestimentum conterentur, aduersarii in inferno, nullusque eorum poterit iustificari, me presente:  Tinea comedet eos, conscientia uidelicet peccatorum, uel zelus gentium. uestimentum uetustate et tinea corrumpitur et consumitur. Iudei quoque quadragesimo secundo anno post passionem Christi ad penitentiam uocati, tandem negligentes contriti, aduenientibus Romanis, et male conscientie tinea deuorati sunt. Iterum dicit: Quis enim ex uobis, infidelibus uidelicet Iudeis, timens Dominum, ut filius patrem, audiens corde uocem serui sui, id est filii sui dicentis: Penitentiam agite: appropinquauit enim regnum celorum . Quasi diceret: uos me flagellastis, conspuistis; ego tamen uos ad penitentiam uoco: nolo enim mortem peccatoris . Principium sapientie timor Domini; sed perfecta caritas foras mittit timorem.  Qui timet, non est perfectus in caritate . Sed hic timor pro timiditate ponitur. Unde dicitur: Beatus qui omnia metuit , id est qui in Dei religione timoratus est. De hoc timore scriptum est: Timor Domini omnia superat . Et alibi: Non est inopia timentibus Deum . Et iterum: Timor Domini sanctus permanet in seculum seculi . Hic timor custodit animas sanctorum integras, pudicas et puras. Unde est illud: Timete Dominum, et date illi gloriam .

Sequitur: Quis ambulauit in tenebris, et non est lumen ei? Christus scilicet abiectus, unde dicitur: Nec reputauimus eum: Et non est lumen ei , gloria uidelicet in populo suo, sicut ipse ait: Non est  propheta sine honore, nisi in patria sua . Gentilis etiam populus ambulauit in tenebris infidelitatis, et non est lumen ei, nisi Christus, qui dixit: Ego sum lux mundi  Amodo speret non in idolis, sed in nomine Domini, et innitatur super Dominum suum, ut humana fragilitas diuina maiestate sustentetur, ut ita ueniet ei gaudii lumen et letitie.

Utique Dei Filius apud Iudeos quasi in tenebris ambulauit, quia non eum cum gloria susceperunt, sed tanquam seductorem in cruce suspensum deriserunt. Quod bene Dauid significauit, cum de domo Aminadab arcam federis Domini in Ierusalem  transtulit, eum Michol inter ancillas seruorum suorum saltantem despexit ac derisit . Sic et Christus, cum nouum in Ecclesiam suam testamentum transferret, Synagoge ludibrium in cruce fuit. Nudus apparuit, dum potentiam diuinitatis Iudeis abscondens, carnis infirmitatem quasi ephod lineum ostendit. Ancille seruorum animas sanctorum designant, inter quas per crucis triumphum gloriosior effectus est. Quem dum Michol, id est Synagoga irridet, gloriosus ancillis apparet, que in typo Synagoge usque hodie sterilis permanet, de qua dicitur: Que multos habebat filios, infirmata est . Non est mirum, si inter ancillas seruorum nudus apparuit; quia, ut nos redimeret, formam serui accepit .

 De quo per prophetam Deus Pater ait: Ecce intelliget seruus meus, exaltabitur, et eleuabitur, et sublimis erit ualde . Ac si apertius diceret: Intelligit seruus meus, Filius scilicet, Dei uerbum et Dei Sapientia obediens Patri usque ad mortem, intelliget uoluntatem eiusdem Patris sui, et ideo exaltabitur per apostolorum predicationem, et eleuabitur super omnes celos, et sublimis erit ualde ad dexteram Patris. Ne dubitetur, quis dixerit: Qui loquebar, ecce adsum, et quod sit brachium Domini; Pater perspicue docet. Secundum humanitatem Christus seruus est Patris, sed secundum diuinitatem eidem Deo Patri est equalis. Sicut obstupuerunt super eum multi, admirantes scilicet miracula  ante passionem, sic ingloriosus erit inter uiros aspectus eius; tantum maiora miracula in passione, quia consputus, flagellatus, crucifixus; et forma eius, species uidelicet sine honore inter filios hominum. Reuera enim erat speciosus forma pre filiis hominum , quia non homo purus, sed Deus et homo. Iste enim asperget, id est lauabit in baptismo, uel sanguine proprio melius quam in lege sanguine agni, gentes multas ad eternam uitam predestinatas. Super ipsum, id est super sapientiam eius, predicantibus apostolis, continebunt reges, philosophi scilicet, os suum, quorum sapientia crucis predicatione subuersa est; quia gentes, quibus non est narratum per prophetas de eo, uiderunt, et qui non audierunt, ab ipso uidelicet Domino in  carne predicante, contemplati sunt fide; de quibus dicitur: Beati qui non uiderunt, etc. 

In hoc quod dicit: Quibus non est narratum de eo, uiderunt, duritia Iudeorum reprehenditur gentium comparatione, qui per prophetas non audierunt, et tamen sola apostolorum predicatione crediderunt. Ipsis quippe Iudeis dicitur: Auditu audietis, et non intelligetis . Unde chorus prophetarum de eisdem Iudeis conqueritur, dicens: Domine, quis credidit auditui nostro? quasi diceret: Quam pauci ex Iudeis credunt his, que audiunt a nobis! Et brachium Domini, id est Filius, per quem Deus Pater omnia fecit, cui reuelatum est? Ut crederet,  quamuis a nobis audiret. Deus Pater Filium suum per prophetas mundo uenturum nuntiauit, et ante scandalum crucis promisit gloriam resurgentis dicens: Exaltabitur, et eleuabitur, etc.  Respondet ergo prophetarum chorus se officium predicationis implesse et brachium Domini annuntiasse; sed pauci ex Iudeis crediderunt quod ab illis de aduentu Filii audierunt. Iterum propheta subiungit, dicens: Et ascendet sicut uirgultum, idem Dei et uirginis Filius coram eo resurgendo, ascendendo et mundum fide implendo; et sicut radix de terra sitienti, id est de utero uirginis mundo a concubitu uirili. Unde dicitur: Egredietur uirga de radice Iesse, et flos de radice eius ascendet, etc. . Symmachus in hoc loco ramum dicit hominem  scilicet significans, qui processit de utero uirginis. Aquila dicit illum ascendere sicut radix de terra inuia, ubi uirginitatis priuilegium demonstratur; quia sine uirili semine de terra prius inuia est creatus.

Sequitur: Non est species ei, opinione scilicet malorum, neque decor, diuinitas uidelicet non apparet in carne occulta, et uidimus eum, nos prophete oculis cordis, et non erat aspectus in passione, et desiderauimus eum multo ante uidere; despectum a Iudeis pendentem in cruce et pro nobis maledictum, nouissimum uirorum, id est uilissimum opinione, uirum dolorum, quia homo uerus uere doluit, sed dolorem superauit diuinitate; et scientem infirmitatem pro nobis assumptam; et  quasi absconditus uultus eius, et despectus a Iudeis: diuinitas scilicet in corpore humano abscondita; unde nec reputauimus eum, multi uidelicet ex nobis post credituri. Unde dicitur: Tu Deus absconditus, et nesciebamus te .

Iterum propheta de ipso in persona humani generis loquitur, dicens: uere languores nostros, id est peccata nostra, ipse tulit a nobis, et non alius, et dolores nostros ipse portauit in corpore suo super lignum  non putatiue, sed uere crucifixus, uere doluit. Unde est illud: Tristis est anima mea usque ad mortem . In persona gentilis populi Isaias loquitur, dicens: Nos putauimus eum quasi leprosum, et percussum a Deo et humiliatum.  Ac si apertius diceret: Nos, qui ignoranter peccauimus, sed penitentes iam credimus, putauimus eum quasi leprosum, id est peccatorem; et percussum a Deo pro peccatis suis, et humiliatum, abiectum scilicet propter nos, quia cum latronibus crucifixus. Ipse autem uerus Dei et hominis Filius uulneratus est propter iniquitates non suas, sed nostras, ut suo uulnere nostra uulnera curaret. Attritus est propter scelera nostra, flagellis, alapis, factus pro nobis maledictum. Unde Psalmista in eius persona ait: Foderunt manus meas et pedes meos; dinumerauerunt omnia ossa mea . Sequitur: Disciplina pacis nostre super eum, flagellum uidelicet quo Deo et angelis reconciliati sumus, et liuore uirgarum eius sanati sumus a peccato.  Perspicuum est quia sicut corpus flagellatum et laceratum, ita anima doluit pro nobis, ne ex parte ueritas, et ex parte mendacium credatur in Christo.

Omnes nos quasi oues errauimus, et ideo omnes Dei misericordia indigemus. Non enim est distinctio Iudei et Greci. Tradentes Filium Dei morti, errauimus sicut ouis, que periit : que humeris pii pastoris reportata est ad gregem . Unusquisque in uiam suam prauam declinauit a Christo qui est uera uia, idola adorando et Christum crucifigendo. Declinant etiam plurimi in proprium errorem de crucifixo Christo diuersa sentientes. Iterum dicit: Dominus posuit in eo iniquitates omnium nostrum, penam scilicet omnium peccatorum nostrorum, quam sustinere nequimus, sustinuit  homo Deus. Oblatus est in ara crucis hostia pro nobis, et nemo eum cegit, quia ipse uoluit Unde dicitur: Potestatem habeo ponendi animam meam, et iterum sumendi eam . Et non aperuit os suum, uidelicet ad maledicendum, ne differretur salus humani generis; sed sicut ouis innocens, mansuetus ad occisionem ductus est. Unde Apostolus: Pascha nostrum immolatus est Christus . Dei Filius, qui tollit peccata mundi , sicut agnus non repugnans coram tondente se obmutescet, et non aperiet os suum, nec etiam militibus se cedentibus, nimirum quasi agnus ductus est ad passionem, in cuius figura populus Isrel agnum in Aegypto comedit ; Agnus, qui tollit peccata mundi, qui carne et sanguine  suo nos pascit, et uellere protectionis uestit. Idcirco de angustia passionis et de iudicio iniusto sublatus est in resurrectione, quando data est illi omnis potestas in celo, et in terra . Iudex omnium iudicii non reperit ueritatem, sed sine causa damnatus est. Unde admiratur propheta, quod omnium Deus passioni se tradidit. Generationem eius, diuinam uel humanam, quis enarrabit? quam nemo ratione humana comprehendit, uel disserit, et si, Deo inspirante, scierit. Quia abscissus est, a Iudeis scilicet, de terra uiuentium, id est de conuersatione hominum, ut in celo uiueret. Unde dicitur: Eradamus eum de terra uiuentium . De ipso etiam Deus Pater loquitur, dicens: Propter  scelus populi mei percussi eum. Ac si apertius diceretur: Propter scelus delendum populi mei peculiaris percussi eum permissione. Unde est illud: Percutiam pastorem, et dispergentur oues gregis .

Sequitur: Et dabit impios Iudeos scilicet Romanis, pro sepultura: et quia usque ad mortem persecuti sunt eum, et munierunt sepulcrum eius signantes lapidem cum custodibus ; et diuites dabit pro morte sua, Scribas uidelicet et Phariseos doctrine legis diuitiis gloriantes, quia morti tradiderunt eum. Aliter: Dabit impios pro morte sua, gentes scilicet, que sine pietate Deo Patri, quia mortuus et sepultus eas acquisiuit; et diuites, Iudeos uidelicet diuitiis legis et prophetarum  gloriantes. Quare? Eo quod iniquitatem non fecerit, neque dolus fuerit in ore eius: quod de nullo alio potest dici, quia nemo mundus a sordibus; ipse autem Dei et uirginis Filius facto exstitit iustus, uerbo uerus. Ideo igitur passus est, quia Deus Pater sola gratia uoluit conterere eum pro salute humana in infirmitate carnis. Si idem Filius posuerit pro peccato nostro animam, id est uitam suam, uidebit semen longeuum, fideles scilicet in perpetuum regnantes, siue Euangelii uerbum, quod non ueterascet sicut uetus testamentum. Unde dicitur: Exiit qui seminat, seminare semen suum . Et uoluntas Domini, Patris scilicet, in manu eius dirigetur; redemptio uidelicet humani generis opere implebitur, ut quidquid Deus Pater uoluit,  illius uirtutibus impleatur. Unde est illud: Pater, seruaui eos in nomine tuo quos dedisti mihi .

Iterum dicit propheta: Pro eo quod frustra laborauit anima eius, uidebit et saturabitur. Quasi frustra laborauit anima eius, quia Iudei noluerunt conuerti. Dei Filius Iudeis predicando, miracula faciendo, flagella sustinendo in eis requiem non inuenit. Unde dicitur: uulpes foueas habent, et uolucres celi nidos; Filius autem hominis non habet ubi caput suum reclinet . Et alibi: Laboraui sustinens . uidebit, inquit, et saturabitur. Ac si diceret: uidebit Ecclesias de gentibus in toto orbe, et saturabitur fide gentium, ut est hodie. Inde est, quod esuriens et sitiens supra puteum Iacob,  allatis cibis uti noluit, quia iam Samaritane, et eorum qui de ciuitate ad eum exibant, fide satiatus erat. In scientia sua, id est in doctrina iustificabit ipse iustus, qui peccatum non fecit, nec inuentus est dolus in ore eius , seruus meus, Filius scilicet, qui formam serui accepit, non iustificatus, sed iustificans non omnes, sed multos; quia multi sunt uocati, pauci uero electi . Et iniquitates eorum, id est penam peccati, ipse portauit in corpore suo super lignum , quia illi non poterant.

Iterum Deus Pater de eo loquitur, dicens: Dispertiam ei plurimos, et fortium diuidet spolia. Ac si diceret: Ideo quia factus est obediens usque ad mortem , dispertiam ei plurimos, pro Iudeis  scilicet negligentibus gentes fideles. Unde dicitur: Postula a me, et dabo tibi gentes hereditatem tuam , etc. Et fortium, demonum uidelicet, diuidet spolia, id est humanum genus diabolo ereptum. Diuidet apostolis spolia, ut alius presit Iudeis fidelibus, alius gentibus. Unde est illud: Cum discernit celestis reges , uel gentes, etc. Et iterum: Rex uirtutum dilecti dilecti, et speciei domus diuidere spolia . Et sicut de beato Paulo legitur: Mane comedet, et ad uesperum diuidet spolia . Quare fiet hoc? Pro eo, scilicet, quod Filius Dei tradidit sponte animam suam, id est uitam suam, in morte, et cum latronibus sceleratis reputatus est a Iudeis. Cum sceleratis est reputatus, ut sceleratos redimeret a peccato, omnibus  omnia factus. Unde ipse per Psalmistam dicit: Reputatus sum cum descendentibus in lacum; factus sum sicut homo sine adiutorio, inter mortuos liber . Peccata enim nostra portauit in corpore suo, cuius imitator Paulus ait: Omnibus omnia factus sum, ut omnes lucrifacerem .

Sequitur: Et ipse peccata multorum, scilicet predestinatorum tulit; sanguine uidelicet proprio lauit, et pro transgressoribus, id est Iudeis persecutoribus, rogauit, dicens: Pater, ignosce eis: non enim sciunt quid faciunt . Ad hanc uocem secundum Euangelium Nazareorum multa millia Iudeorum astantium circa crucem crediderunt.

Iterum propheta subiungit, dicens: Iustus perit  , Christus scilicet opinione infidelium, uel immensitate tormentorum. Unde in Euangelio Pilato dicitur: Nihil tibi et iusto illi. Et Pilatus: Quid faciam de Iesu, qui dicitur iustus?  Perit iustus propter speculatores cecos, et canes mutos; quia ceci et muti ignorantes sapientiam, non cogitant que Dei sunt. Iustus, inquit, perit, et nemo est, reproborum uidelicet Iudeorum, qui consideret et recogitet in corde suo eum pro nobis, non pro se pati. Et uiri misericordie colliguntur, apostoli scilicet misericordia Dei ad nos missi, quia de mundo ad Deum per tormenta transeunt; et non est qui intelligat eos iniuste pati, et ideo iuste coronari. A facie enim malitie, id est a presentia peccati,  collectus est iustus, Christus uidelicet ad dexteram Patris; quia peccata nostra ipse pertulit in corpore suo super lignum, ut peccatis mortui iustitie uiuamus; cuius liuore sanati estis . A facie malitie procul dubio collectus est Christus, ut mala seculi non uideret, et super omnia opera manuum Patris in eternum regnaret.

Sequitur: ueniat pax, Christus scilicet ad gentes per apostolos, quibus dictum est: Pacem relinquo uobis, pacem meam do uobis . Iterum propheta subiungit, dicens: Requiescat in cubili suo, Christus uidelicet in gloria paterna, qui ambulauit in directione sua, recto tramite rediens ad Patrem. Propheta precatur ut Christus ueniat, et resurgens a mortuis requiescat in cubili suo, in gloria  scilicet paterne maiestatis; uel in Ecclesia, in qua in directione ambulauit, quia peccatum non fecit, nec inuentus est dolus in ore eius .

Maluerunt in passione Christi Iudei: Non habemus regem nisi Cesarem , Pilato clamare, quam Christum uerum regem Dei et uirginis Filium suscipere. Hoc nimirum seniores Isrel presignabant, quando despecto Samuele, regem sibi petebant. Iudei, repulso Samuele, regem petierunt, et Scribe cum Phariseis, repulso Christo uero rege et sacerdote Romanum principem elegerunt. Unde Samuel interpretatur nomen eius Deus. Saul petitus siue petitio, quia a populo est postulatus, et intelligitur Barabbas Chys durus uel uomens; Abiel Pater meus Deus. Iudei igitur duri et uomentes,  Deum Patrem confitendo Filium negant, sed qui negat Filium, negat et Patrem, qui misit illum . Quem nisi ad redemptionem mundi Deus Pater misisset, humanum genus de antiqui hostis durissima seruitute minime liberari posset. Nullus enim patriarcha uel propheta suis meritis uincere eum potuit, quamuis iuste et pie uixerit. Omnibus quippe sanctis ante Christi aduentum inuincibilis exstitit, et per se de manu illius nemo eripi potuit.

Illum quippe malignum hostem Goliath Philistheus prefigurabat, cum quo nullus filiorum Isrel pugnare audebat. Allegorice Philisthei demones, Goliath uero caput eorum qui ante aduentum ueri Dauid, scilicet Christi, superari non potuit, designant.  Geth ciuitas Golie torcular interpretatur, et significat mundum uel infernum, in quo uelut in torculari obnoxios peccatis conculcabat hostis antiquus, qui relicta quiete superna tanquam septenario in hunc mundum sex diebus factum lapsus est. Altitudo Golie diaboli superbia  , per quam super filios superbie principatum obtinuit, quasi palmam extollens, insinuat. Arma Golie diaboli ad nocendum insidie uel uersutie. Dauid a Patre ad uisitandum fratres missus est, et Christus a Patre Deo ad oues, que perierunt domus Isrel ; Dauid ephi polentam, id est trium modiorum mensuram, fratribus detulit; et Christus mysterium sancte Trinitatis fidelibus commendauit. Dauid decem formellas casei tribuno attulit, et  Christus Decalogum Iudeis tradidit. Modius mensura est quadraginta quatuor librarum. Heliab Deus meus Pater interpretatur; et Iudei se Deum Patrem habere mentientes, qui Christum emulati, primogenita perdiderunt. Baculus Dauid crucem Christi designat. Golias in fronte percussus ruit, et subditur ipsi Dauid; et diabolus in fronte suorum feritur, cum signum crucis eo in loco infigitur, et subiicitur in membris Christo. Dauid gladium Golie in Ierusalem detulit; et Christus, quos de diaboli potestate rapuit, ad defensionem Ecclesie in eamdem Ierusalem transtulit. Saul de Dauid quasi de ignoto requirit, cum iamdudum Dauid ei assisteret; et Iudei Christum uenturum nouerant, et  quem in presentia corporali per uirtutes Filium Dei approbare poterant, tanquam ignorantes dicunt: Tu quis es?  Et: Ubi est Pater tuus?  Persequitur dehinc Saul innocentem Dauid, et extra prouinciam expulit; persequitur impia gens Iudeorum innocentem Christum, et extra Synagogam eiecit. Unde dicitur: Iam non in palam ambulabat iehsu apud Iudeos, sed abiit in ciuitatem que uocatur Ephrem, et ibi morabatur cum discipulis suis . Et iterum: Tulerunt lapides, ut iacerent in eum; iehsu autem abscondit se, et exiuit de templo . Sed nec hoc solum suffecit eis, sed etiam condemnauerunt eum, Pilato clamantes  et protestantes reum esse mortis .

Ille uero, appropinquante hora passionis sue, ut sibi populum sanctum gigneret, Ierosolymam rediit, pro qua sponte in cruce exaltatus mortem gustauit, quam deglutiens et potenter uincens, antiqui hostis potentiam destruxit, et ad ultimum Deo Patri eumdem, quem acquisierat, populum benignissime commendauit. Unde quidam sapiens et catholicus, eidem omnipotenti Iesu Christo moribus et uita deuotus sic est in ipsius persona ad catholice fidei corroborationem locutus:

Appensus ligno, Patri quesita resigno,
Appensus ligno, populum sanctum mihi gigno
Appensus ligno, caput hosti frango maligno,
Appensus ligno, necor a populo nece digno.

 Breuiter quidem his quatuor uersiculis fidem astruit totius ecclesiastice religionis. Ostendit etiam ipsum humani generis Redemptorem de uirgine matre ueram assumpsisse in tempore humanitatem, et ante omnia tempora ueram de Deo Patre habuisse diuinitatem. Predicat illum his uerbis infirmum esse et fortem, Deum uerum et hominem, eternum et mortalem, uisibilem et inuisibilem, piissimum perditarum ouium acquisitorem, bonum ac misericordissimum earumdem pastorem et conseruatorem, fortissimum antiqui hostis expugnatorem, ac per omnia Deo Patri obedientem usque ad mortem. Preterea idem Dominus noster iehsu Christus, iuxta quod scriptum inuenimus, innumerabilia bona indignis prestitit a quibus indigna pertulit;  uitam tribuit, mortem sustinuit, salutaria predicauit, opprobria tolerauit; pro eis Deo Patri orationem obtulit, sed ab eis maledicta audiuit; ad ultimum suos in fide confortans celum ascendit. Ut istius ergo religiosissimi abbatis uersiculos plenius intelligere possimus, dignum est ut eos diuini amoris gratia nos preueniente, subtilius pertractemus, quatenus ab eis suauissimi odoris fragrantia more aromatum respersa mentes audientium spirituali reficiantur dulcedine. Ait ergo:

Appensus ligno, Patri quesita resigno,

Ac si apertius diceret: De celis a Deo Patre missus in hunc mundum ueni; oues que perierant, domus Isrel  uisitaui; et illius nomen qui  me misit, eis manifestaui; ad pascua semper uirentia perueniendi rectum iter ostendi. Sed meis monitis fidem non accommodantes, imo pro bonis mala mihi reddentes, ab eis flagella, opprobria, derisiones, et multa aduersa pertuli. Nunc etiam suspensus ligno, eidem Patri qui me misit, quesita resigno; eos uidelicet quos acquisiui, id est quos ad eternam uitam cum eo predestinaui, ipsius custodie commendo. Unde dicitur: Ego pro eis rogo; non pro mundo rogo, sed pro his quos dedisti mihi, quia tui sunt . Et iterum: Pater sancte, serua eos in nomine tuo, quos dedisti mihi, ut sint unum sicut et nos. . In hoc quod de nobis Patri dicit  Filius: Sint unum, sicut et nos sumus, unam Patris et Filii essentiam intelligimus. In hoc uero quod premisit: Pater, serua eos in nomine tuo, quos dedisti mihi, discretas Genitoris Genitique personas cognoscimus. Magnum hic circa nos karissimi Redemptoris nostri et incomparabile ostenditur beneficium, magnum et eiusdem cognoscimus dilectionis indicium. Non ei suffecit de potestate diaboli nos misericorditer eripere, nisi etiam Deo Patri benignissime commendaret, suo nos pretiosissimo sanguine redemit, et Deum pro nobis Patrem, ut nos a malo seruaret, rogauit. Nos Deo Patri acquisiuit in carne patiendo, et eidem resignauit appensus ligno. Non fuit contentus promittere: Ecce ego uobiscum sum usque ad consummationem seculi ,  nisi nos caritatis affectu commendaret Deo Patri.

Notandum, quia in hoc quod Deum Patrem pro nobis rogauit, caritatis sue nobis diuitias reserauit. Unde sic ait: Ipse Pater amat uos, quia uos me amastis, et credidistis . Et iterum: Sicut dilexit me, et ego dilexi uos. Manete in dilectione mea . Pro nobis, inquam, rogauit. Quis pro quibus? pastor scilicet pro ouibus, magister pro discipulis, Dominus pro seruis, iustus pro iniustis, ab omni labe peccati immunis pro cunctis uitiorum criminibus deditis. Ad quid pro nobis rogauit? Ut nos uidelicet ille supernus agricola, id est Pater, ut palmites a peccatis et uitiis purgans, et a malo, a damnatione uidelicet perpetua seruans, ianuam  nobis celestis regni aperiret, et ad ipsum uerum, et summum pontificem Dominum nostrum Iesum Christum perduceret. Unde dicitur: Pater, uolo ut ubi sum ego, ibi sint et hi mecum, ut uideant claritatem quam dedisti mihi .

Sequitur:

Appensus ligno, populum sanctum mihi gigno.

Reuera Dei et uirginis Filius in cruce pendens, sibi populum sanctum genuit; quia, sicut de latere dormientis Ade formata est Eua, ita de latere Christi dormientis in cruce, ipsius sanguine redempta creuit Ecclesia. Ipse quippe sibi uerbo predicationis in sponsam adoptauit, sanguine passionis de hostis antiqui seruitute redemit, et a peccatis lauit, atque unda baptismatis consecrauit. De  ipso nimirum scriptum est: Dilexit nos, et lauit nos a peccatis nostris in sanguine suo . Et iterum: Quicunque baptizati sumus in Christo Iesu, in morte ipsius baptizati sumus . Moriendo etiam in cruce genuit tanquam iuuenculam non habentem maculam, neque rugam: Non habentem, inquit, maculam, neque rugam ; maculam scilicet heretice prauitatis, et rugam peruerse conuersationis. Tanquam iuuenculam sibi eam in senectute mundi adoptauit, quia noui predicatione Euangelii illam genuit. Appensus, ait, in ligno, populum sanctum mihi gigno. Hunc utique sanctum sibi populum gignere disponebat, cum ipse in ueteri testamento dicebat: Sancti estote, quoniam ego sanctus sum, Dominus Deus uester . Ac si  apertius diceretur: Bonas facite uias uestras, et studia uestra, quoniam ex uobis initium habitura est gens sancta. Sancti estote, quoniam sanctus sum ego, qui in fine mundi ex uobis ipsis sanctum mihi populum gignere uolo. Primitiua quippe Ecclesia Synagoge exstitit filia. Ex ea itaque gente Dominus sibi sanctum populum genuit, quia illius filios sanctos, scilicet apostolos ad baptizandas uniuersas gentes misit. Ipse ergo appensus ligno, sanctum sibi genuit populum, iuxta quod de seipso in Euangelio ait: Nisi granum frumenti cadens in terram mortuum fuerit, ipsum solum manet; si autem mortuum fuerit, multum fructum affert . Messis quippe fidelium nullatenus exsurgeret, nisi ille mortuus in cruce fuisset. Sed quia illud granum  frumenti, uerbum scilicet consubstantiale et ceternum Deo Patri, in terram per mysterium sacratissime Incarnationis cadere uoluit, multam fidelium messem in toto orbe secum per fidem erexit. Quasi solum eternaliter in sinu Patris manebat, cum ad humani generis redemptionem missum in mundum necdum fuerat. De Deo Patre sic ait apostolus: Eruit nos de potestate tenebrarum, et transtulit in regnum filii caritatis sue . Et iterum: Qui proprio Filio suo non pepercit, sed pro nobis omnibus tradidit illum . Tunc utique Deus Pater in regnum Filii dilectionis sue nos transtulit, cum per eiusdem dilectissimi Filii sui Euangelium nos ad eterna gaudia uocauit, eumque  pro nostra redemptione mori permisit. Eidem etiam non pepercit, sed pro nobis indignis illum tradidit; quia dum illum sine culpa sola caritate mori permisit, nos misericorditer ab eterna morte eripuit. Misericorditer illum Deus Pater pro nobis tradidit in manus impiorum qui uere est uita angelorum. Tradidit innocentem, et sanctissimum Filium, ut redimeret seruum reum et indignum. Dicatur ergo: Si mortuum fuerit granum, multum fructum affert. Recte in hoc loco Dei Filius grano frumenti comparauit seipsum, quia nimirum ipse est refectio supernorum ciuium. Quia igitur pro nobis secundum carnem mori non renuit, multarum secum animarum ad Patrem, qui illum misit, segetem reportauit. Pro nostrarum salute animarum sponte  suam in manus Patris obtulit animam, ut nos secum reduceret ad celestem patriam. Fecit itaque ut predixit; quia seipsum morte tradidit, et multum fructum attulit. Mortuum est secundum carnem frumenti granum, et excreuit multorum messis fidelium.

Iterum dicit:

Appensus ligno, caput hosti frango maligno.

Congrue siquidem diabolum hic religiosus abbas malignum hostem uocauit, quia ab ipsa creatione in sua procul dubio malitia perdurauit: qui mox ut creatus est sedem suam ad Aquilonem super altitudinem nubium exaltari, suoque Creatori parificari uoluit ; sed diuina illum iustitia atque omnipotentia cogente, cum satellitibus suis protinus in terram cecidit. De quo dicitur:  uidebam Satanam sicut fulgur de celo cadentem . De celo igitur proiectus, et irrecuperabiliter in terram corruens, atque in sua malitia perseuerans, hominem cuius mentem ad imaginem suam Deus creauerat, ueneno sue malitie infectum ab statu rectitudinis auertit, honestatis et innocentie uestimentis spoliauit, deliciis paradisi priuauit, et in hanc ad ultimum lacrymarum uallem ipsum suosque posteros miserabiliter proiecit, et ab amore Creatoris per idolorum culturam alienauit, et per quinque fere millia annorum huius mundi principatum tyrannice obtinuit. De quo dicitur: Dum fortis armatus custodit atrium suum, in pace sunt ea que possidet . Nec hoc solum eidem maligno hosti suffecit, sed et Dei Filium pro  salute humana, de celis a Deo Patre missum tentare presumpsit, a quo uictus succubuit, et confusus abscessit. De quo ipse fortissimus preliator in Euangelio ait: uenit princeps mundi huius, et in me non habet quidquam .

uidens itaque idem malignus hostis et insatiabilis homicida, quod eumdem Redemptorem nostrum tentando uincere non potuit, aduersus eum populum concitauit sine causa. Dominus ergo linguis Iudeorum et manibus militum appensus ligno, statim, quod uerum est, caput eidem hosti fregit maligno. Impletum est igitur omnino, quod eidem Dominus minatus fuerat in huius mundi initio. Ait enim: Inimicitias ponam inter te et mulierem, ipsa conteret caput tuum, et tu insidiaberis calcaneo eius  . Hoc de fructu gloriosissime uirginis Marie intelligitur, qui est Christus. Ac si apertius diceretur: Tu semper uirginis Marie supplantabis filium, ut in cruce moriatur; ille autem, deuicta morte, resurget, et caput tuum conteret, quod est mors uel superbia. Unde etiam Dauid propheta in psalmo aggratulando dicebat Deo.

Tu confregisti capita draconis, dedisti eum escam populis Aethiopum . Quasi diceret: Tu confregisti capita draconis, id est superbiam ipsius principis draconum, quod prefiguratum fuit in capite uituli confracto a Moyse . Dedisti eum, id est ipsum draconem secundum corpus suum, escam, refectionem scilicet, populis Aethiopum, illis  uidelicet, quibus dictum est: Fuistis aliquando tenebre; nunc autem lux in Domino . Qui aliquando fuerunt Aethiopes, id est denigrati; nunc autem splendidissimi, quia Deo conformati, ut sunt apostoli, quibus membra draconis fuerunt refectio, quia eos sibi secundum fidem incorporabant. Unde Petro dictum est: Macta, et manduca . Hec talis esca fuit prefigurata, quando Moyses uitulum illum, quem Isreliticus adorabat populus, in puluerem redegit, et proiectum in aqua eis ad bibendum dedit. uitulus ille redactus in puluerem significat infideles, qui igne diuini amoris elationes, et superbias suas humiliter confitendo incendunt, et sic aqua baptismatis aspersi fidelibus incorporantur. uel aliter: Dedisti eum escam populis Aethiopum;  quia persecutiones infidelium quasi esca, et refectio fuerunt fidelium. Appensus igitur Dei et uirginis Filius ligno, ut ab initio mundi predictum fuit, caput maligni hostis et arma contriuit, spolia diripuit, captiuitatem, quam ipse captiuauerat, recaptiuauit, et secum ad celeste regnum perduxit.

Iterum idem abbas religiosus et sapiens Filii Dei et uirginis innocentiam, et Iudeorum pertinaciam, atque infidelitatem considerans, in ipsius persona pendentis in cruce loquitur dicens:

Appensus ligno, necor a populo nece digno

O gens ceca, crudelis, et impia! Quare illum non erubuistis tradere sine causa morti, qui potenter ac misericorditer mortuos uestros suscitauit, cecos illuminauit, surdis auditum reddidit, mutis  ad loquendum ora aperuit, claudis gressum reintegrauit, leprosos mundauit, demones ab obssessis corporibus expulit, infirmos curauit, prauitates uestras paterno cum affectu increpauit, salutis uiam uobis ostendit? Quare cum reuerentia, et digno honore illum non suscepistis a patriarchis, figuris et enigmatibus uobis presignatum, in lege promissum, prophetarum oraculis preostensum, in sexta mundi etate a Deo Patre missum, de stirpis Dauid incorrupta uirgine Deum uerum et hominem natum, ac uestris, quod omnino negare non potestis, aspectibus presentatum? Hac de causa Moyses acriter uos increpat in lege, quia nouerat contentiose contra Dominum uos semper egisse, eiusque preceptis minime obedisse. Dicat itaque:

 Noui quod post mortem meam inique agetis et declinabitis cito de uia quam ostendi uobis . Quid est aliud, inique agetis, nisi aperte dicere Christum Dei, et uirginis filium a Deo Patre pro salute uestra missum, nullam causam mortis inuenientes in eum cruci affigetis? Iterum detestando, et abominando maligna studiorum uestrorum opera, ait: O generatio praua, atque peruersa! Heccine reddis Domino, popule stulte et insipiens!  Quasi diceret: Popule stulte et insipiens, cur mala pro bonis reddens, tam crudeliter crucifigis Creatorem tuum, tamque irreuerenter porrigis eius mellifluo ori fel et acetum? Nunquid non ipse est pater tuus, qui possedit te, fecit, et creauit te? O gens ceca,  et incredula! quid de Christo apertius posset dici, quid certius comprobari? Nunquid non ipse Dei et uirginis Filius, quem iniuste suspendisti in ligno, est Pater tuus, qui te creauit ex nichilo, redemit ex Aegypto, traduxit mari Rubro sicco uestigio, manna cibauit in eremo, eruit a morsu serpentium pestifero, liberauit de maiori fortiorique tibi resistenti in uia Gomorrheorum populo, introduxit ad terram promissionis, Iordane transmisso, et interfecit habitatores terre regibus eorum suspensis in patibulo? Quare ergo tot beneficia neglexistis ad memoriam reducere, ipsumque Deum, ac Dominum uestrum cum honore suscipere, eiusque preceptis deuote obedire? Quare illum, quem ut Patrem dulcissimum diligere, et uenerari debuistis, ut hostem  crudeliter interemistis? Quare illum morti potius uoluistis tradere, quam cum eo in perpetuum regnare? Nonne scriptum est in lege uestra, quia qui maledixerit patri uel matri, morte morietur?  uos autem eumdem Patrem uestrum Deum, et Dominum Iesum Christum non solum maledixistis, immundis, ac fetidissimis sputis iniuriati fuistis, colaphizastis, flagellastis, manus illius gloriosissimas, que paulo ante innumera infirmis beneficia contulerant, ligare uerecundati non estis, insuper clauis eas et pedes cruci affixistis, lancea illud sanctissimum latus, imo templum in quo sunt omnes thesauri sapientie  Dei, perforastis, ori eius mellifluo acetum felle mistum porrigere presumpsistis, arundine illud uenerabile caput angelis  atque omnibus celi potestatibus tremendum percutere non timuistis, genuflexo non ueraciter, sed illudentes adorare non erubuistis, pretereuntes et capita uestra mouentes eum blasphemastis ; quin etiam iniuste morti tradidistis. Quia ergo uobis non suffecit illi maledicere, sed et morti illum decreuistis tradere; nichilominus secundum legis iudicium digni estis morte. Et si celestis regni ianua non suscipit maledicos, procul dubio nec uos suscipiet tanti homicidii reos, nisi penitentie fructus feceritis dignos. Dicatur ergo:

Appensus ligno, necor a populo nece digno.

Quis, a quibus necatur? Creator scilicet a creaturis, pater a filiis, rex a ministris, dominus a seruis,  misericors ab impiis, iustus a peccatoribus, bonus a malis, leo a uermibus, potens ab infirmis, diues a miseris: ille qui mundum redemit pretio sui sanguinis ab eterno morti iam destinatis. Quia igitur, o miseri et infelices Iudei, Auctorem uite occidere presumpsistis ; et innocentem eius sanguinem super uos et super filios uestros expetistis; sacrilegos uos, et homicidas exhibuistis, atque eterne mortis dignos constituistis, nisi eidem Filio Dei et uirginis, qui a uobis occisus resurrexit, et sedet in dexteram Patris, priusquam ad iudicium ueniat, deuote fideliterque uos ipsos subdideritis, ac dignos penitentie fructus iuxta ecclesiasticam religionis disciplinam feceritis. Misericors est ipse enim et pius, et erga penitentes benignus; nec  iuxta quod ipse ait: Non uenit animas perdere sed saluare . Ipsum ergo cum lacrymis uultibus in terra submissis exorate, ut uelamen Moysi a cordibus uestris auferat, infidelitatem depellat, duritiam pectoris rore gratie sue emolliat, domicilium mentis dulcedine sui amoris perfundat, interiores oculos ad contemplandum sui uultus claritatem aperiat, linguas a praue consuetudinis retinaculis ad sui nominis laudem absoluat, uosque sancte Ecclesie filiis caritatis uinculo coniungat. Si ergo cuncta, ut dixi, feceritis, ab eodem summo misericordissimo pastore ueniam consequi, non uestris meritis, sed larga illius bonitate poteritis.

 Interea, fratres karissimi, dignum est ut debitas omnipotenti Deo gratias persoluamus qui nobis, licet indignis, diuitias bonitatis, et glorie sue ostendere est dignatus. Nobis quippe non nostris meritis, sed sola misericordie sue dignatione secretum eterni consilii sui ostendit, quod Iudeos propter ipsorum malitiam usque hodie latuit. Quam illorum ignorantiam bene puer Ionathe paruulus designauit, qui sagittas, quas Dominus suus iecerat, colligens in ciuitatem detulit, et causam penitus ignorauit. Ionathas quippe, in historia refert, uolens seruare Dauid, cum ille lateret in agro iuxta lapidem, duas sagittas ad signum iecit, quas puer paruulus ignorans quid faceret collegit, et in ciuitatem detulit . Hoc ergo quid significauit,  nisi quod Pater filium unigenitum ad salutem humani generis mittendum in littera legis Iudeis nescientibus habuit absconditum. Dauid ergo absconditus est in agro, et Christus in hoc mundo. Unde dicitur: In mundo erat, et mundus per ipsum factus est, et mundus eum non cognouit . Iuxta lapidem Dei Filius in mundo sedebat, quia in tabulis legis lapideis digito Patris scriptus erat. Unde dicitur: Dominus Deus tuus unus est . Et iterum: Non assumes nomen Dei tui in uanum. Saul inter epulas Dauid filium mortis esse iudicauit, et Iudaica perfidia inter paschales epulas de morte Domini tractauit. Cum ergo illuxisset mane, uenit Ionathas in agrum iuxta placitum Dauid, et puer paruulus cum eo. Iecit unam sagittam, iecit  et alteram. Et Deus Pater illucescente mane fidei prius testimonium legis de Christo protulit, deinde prophetas misit. Collegit puer Ionathe sagittas, et ad Dominum suum ignorans quid ageret, reportauit. Sic Iudaicus populus libros legis et prophetarum portans, quasi diuinitus scriptos honorabat; sed Christum, quem Moyses et prophete predixerant, ignorabat. Procul dubio non eum crucifixissent, si Dominum glorie illum fuisse scirent . Sed quia illos cecitas mentis occupauit, maluerunt illum de regno suo, sicut Dauid iniuste persequendo eiicere, id est cruci affigere, quam in eum fideliter credere. Solus fugit Dauid a facie Saulis, et Christus in passione solus indigna pertulit sibi illata a Iudeis. Abimelech  ipse est Achias nepos  Heli. Abimelech ergo, qui frater meus rex interpretatur, apostolos designat, quos Christus Rex regum fratres suos uocat. Ait Dauid: Illo et illo in loco pueris meis condixi ; et Christus discipulis suis ait: Postquam resurrexero, precedam uos in Galileam . Per uiam pollutam uenit Dauid; et Christus immundas Iudeorum actiones impollutus pertransit. Dauid ait: uia hec polluta est, sed sanctificabitur hodie in uasis meis : et uasa Domini id est sancti apostoli a contagione Iudeorum fide sanctificata sunt. Reuera sancti apostoli uasa sanctificata exstiterunt, quia pleni musto Spiritus sancti uniuersum mundum doctrina  spirituali irrigauerunt . Ait Abimelech ad Dauid: Non habeo laicos panes , Laos Grece, Latine populus dicitur; inde laicos panes, id est populares. Unde gloriosus confessor Domini Isidorus ac noster patronus ait  : Quantum ad prophetiam pertinet, hoc in Christo impletum est, qui positus in carne, dum Iudeorum seuitiam declinaret, ad apostolos transiit, cum quibus cibum desideratum sumpsit. Unde ipse ait: »Desiderio desideraui hoc pascha manducare uobiscum, antequam patiar .« Dauid Golie gladium sustulit , et Christus fortior diabolo fortissimo arma in quibus confidebat, fregit, et spolia diripuit. Occidit Saul sacerdotes, qui Dauid receperant ; et his a quibus receptus est Christus intulit diabolus  multa mala, tribulationes uidelicet, et mortes. »Omnes enim qui pie uolunt uiuere in Christo Iesu, persecutionem patiuntur .« Unde dicitur: »Si me persecuti sunt, et uos persequentur .«

Fugit Dauid in speluncam Odollam  : quod cum audissent fratres eius, et omnis domus patris eius, descenderunt ad eum illuc . In hoc significatur, quod Redemptor noster, peracta passione, et humani generis redemptione de Isrelitica plebe in Iudea primum Ecclesiam collocauit, de qua et carnem assumpsit, ubi fratres eius, scilicet apostoli, et domus patris eius, id est qui crediderunt ex Iudeis, uenerunt ad illum. Et conuenerunt ad eum omnes, qui erant in angustia, scilicet peccatorum constituti, non habentes latitudinem  caritatis, et oppressi ere alieno, censu uidelicet peccatorum, quem diabolo exsoluunt, et amaro animo, dum exhibent membra sua seruire immunditie, et iniquitati ad iniquitatem; et factus est eorum princeps. Necesse est ut in amaritudine animi gentes penitentiam gerant, et ad Dauid ueniant, id est ad Christum cunctis gentibus desideratum, ut fiat eorum princeps. Ipse est enim iudex uiuorum, et mortuorum, princeps regum terre, et pacis, cuius regni non erit finis. Unde est illud: uenite ad me omnes qui laboratis, et onerati estis, et ego reficiam uos .

Dulcia, karissimi, sunt hec Redemptoris nostri uerba, nec surda omnino aure transeunda, sed attentius  animo recondenda, et cum bone actionis exsecutione die noctuque meditanda. Redemptor noster in hoc loco non otiosos et uagantes, sed pro ipsius amore bonis exercitatos operibus ad se uenire precipit, eisque eterne dulcedinis refectionem promittit. uocat etiam eos, qui onera legis portare nequiuerant, ut leui ac suaui illius iugo colla submittant, cum ait: uenite ad me omnes qui laboratis, et onerati estis, et ego reficiam uos. Nemo igitur uestrum in eius seruitio torpeat, nemo otium diligat, nemo ad bene operandum moras innectat; sed ipsius amore, dum dies est, seipsum in bono opere exerceat. Cauendum tamen est, ne intellectus  otio torpeat, et ne exercitatione boni operis uitio elationis euanescat.

Hoc procul dubio ferrum securis significauit, quod de manubrio cecidit in profundum aque discipulo Elisei, materias, id est infructuosa ligna cedente. Ferrum in manubrio intellectus est in corde; hec ligna ceduntur, cum praua agentes increpantur: quod dum fluxe agitur, dum lapsus uane glorie non uitatur, ferrum in aqua perditur; quia ex dissoluto opere intelligentia infatuatur. Que ad hoc datur, ut ante oculos dantis, scilicet Dei, ex bona actione restituatur. Hoc ipsum, inquit, mutuo acceperam . Electi uero si quando offendunt, ad cor uelociter redeunt, et culpam lacrymis insequuntur. Unde dicitur: Heu,  heu, domine mi . Qui flentes caute inspiciunt, non solum que mala commiserunt sed etiam que ex accepto munere reddere bona debuerunt. Unde dicitur: Et hoc ipsum mutuo acceperam. Ac si dicat: Illum per dissolutionem negligentie perdidi, quod ut per bona opera redderem, ex gratia Redemptoris accepi. Sed nunquam Deus mentem deserit, que in peccatis ueraciter se esse agnoscit.

Unde Eliseus lignum deorsum misit, et ferrum in superficie traxit; quia Redemptor noster cor peccatoris humiliat, et eam quam amiserat, intelligentiam reformat. Unde in alia translatione dicitur: Quod confregit Eliseus lignum, et in aquam iactauit, et sic ferrum abstulit. Lignum frangere est cor ab  elatione conterere. Ad ima illud iactare, cogitationem proprie infirmitatis humiliare. Illico ferrum reddit, quia ad usum exercitationis pristine intelligentia recurrit. Quanto amplius elatio mentem ad superiora leuat, tanto periculosius eam inferius precipitat; humilitas uero quanto illam inferius deprimit, tanto magis ad superiora prouehit.

Elatio quippe Absalonis mentem adiuncta cupiditate possederat, qui patrem occidere, et pro eo ipse regnare cupiebat. Absalon siquidem Iudam traditorem prefigurauit, qui Dominum et magistrum suum Iudeis uendidit. Tolerauit Dauid persecutorem Absalon, et tamen sui exercitus principibus, ne eum occiderent, studiose precepit; Christus  uero pertulit Iudam, tanquam eius cogitationes ignorauerit, et conuiuium ei participauit, in quo sui corporis et sanguinis sacramentum discipulis commendauit; insuper et hodierna traditione osculum ei prebuit. Absalon seniores Isrel coniurauit, ut patrem suum occideret; et Iudas cum pontificibus et Phariseis consiliatus est ut Christum morti traderet. Absalon, consentientibus simul et adiuuantibus Iudeis, Dauid de regno sine causa expulit; et Iudas, accepto pretio, innocentem Christum pontificibus ad crucifigendum uendidit. Absalon patrem suum persequens mulo inuectus, fluxui uidelicet libidinose carnis deseruiens, quercui antique  capillis inhesit, et Ioab lanceis transfixus expirauit. Iudas postquam magistrum et patrem suum, Dei uidelicet et uirginis Filium, uendidit, penitentia ductus pretium retulit, quo in templo, uidentibus Iudeis, proiecto diaboli consilio instigatus, caritate et omnibus bonis spoliatus, abiens laqueo se suspendit. Super Absalon magnus lapidum aceruus, qui usque in hodiernum  diem permanet, proiicitur; super infelicem uero Iudam magni ponderis cecidit peccatum, quod in sempiternum non delebitur. Post interitum Absalonis Dauid in magna gloria, occurrentibus sibi de cunctis tribubus Isrel principibus, adeptus est suum regnum; et Dei ac uirginis Filius post infelicissimam Iude mortem a Deo Patre accepit gloriam et  honorem, regnum, eternam in celo et in terra potestatem, quam habuit sine initio secundum diuinitatem, occurrentibus sibi omnibus celestis militie principibus, et ineffabiliter congratulantibus, imo, ut credimus, reuerenter ac submissis uultibus eum adorantibus, ascendit, et sedet in dextera paterne maiestatis. Reuelabunt celi iniquitatem Iude, et terra aduersus eum consurget, et manifestum erit peccatum illius in die furoris Domini, cum eis qui dixerunt Domino Deo: Recede a nobis, scientiam uiarum tuarum nolumus ; et ad iudicium adducetur, ut perfectionem tormentorum recipiat, id est in corpore et anima puniatur. Iesu Christo autem summo pontifici datum est a Deo Patre omne iudicium, ut omnes sicut  honorificant Patrem, ita honorificent eum, et in nouissimo die iudicet uiuos et mortuos, et seculum per ignem; et diabolum deputet sociosque eius, nec non et omnes impios eterno incendio; iustos uero secum intromittat ad eternum conuiuium, et tunc tradet Deo Patri omne regnum, quod ei acquisiuit pretio sui sanguinis in perpetuum.

Sciendum uero est, fratres karissimi, quod plerique facinus Iude exhorrent, nec tamen cauent. Multi Iudam abominantur, eo quod uendiderit Dominum et magistrum suum, sed similia agere non desistunt. Anselmus: Nam qui in adulterio, fornicatione et ceteris flagitiis uitam ducunt et ecclesiasticos honores uendunt, uel emunt, suisque prauis  exemplis populum Dei occidunt, Dominum Iesum Christum tradunt, simul et crucifigunt. Quicunque etiam pretio missas appretiantur, sicut Iudas grauiter in Christum peccant. Nam et qui de Christi sacrificio pretium accipiunt, procul dubio corpus Christi uendunt. Sacerdotes Ecclesie tantummodo causa solius Dei, ac sue salutis, et totius Ecclesie missas debent celebrare; sed, quod dictu graue est, non cadunt sub numero, qui eas celebrant, non ut Christi gratiam consequantur, sed ut ab hominibus honorentur, et temporalibus rebus ditentur. Qui ergo,  ut dictum est, mysterium passionis Christi pro fauore humano, uel temporali lucro uendunt, quid aliud faciunt, quam ipsum Dei et uirginis Filium tradunt? Cum uero sordidis manibus, et polluta conscientia illud sanctissimum corpus tractare presumunt in cuius presentia adsunt angeli, et in conspectu cuius nec celi mundi sunt, quid aliud agunt, quam Dominum crucifigunt? Nonnunquam etiam  populus ex his sacerdotibus indigne corpus Christi tractantibus, culpam sibi contrahit, ut in ueteri Testamento legimus: nam cum filii Heli Domini polluerent sacrificium, capta a Philistheis arca Dei, omnis pene populus cum eis subiit interitum. Unde patet, quia quicunque sacerdotes cecos in foueam sequuntur, et eis  quamuis inscii communicant, cum eisdem etiam penis participant. Quare? Quia qui tetigerit picem inquinabitur ab ea . Sic et qui indignis communicant sacerdotibus, quamuis ignoranter, contaminantur tamen ab eis. Hi tales quamuis indigne se agant, quamuis peruerse uiuant, quamuis in suis sceleribus uitam consumant; tamen panis et uini substantiam in corpus et sanguinem Christi commutant. Non enim ipsi, sed Christus consecrat, et per ministros etiam indignos salutem filiis operatur. Unde et ab indignis corpus Christi non fuscatur, et a bonis non melioratur, sicut solis radius a ceno cloace non sordidatur, nec a sanctuario splendificatur. Sed forte dicit aliquis: Cum ergo bonum sit quod per indignos sacerdotes conficitur,  et accipientibus non ab eis, sed a Christo summo uidelicet sacerdote consecretur, et tribuatur, cur bonum percipienti in perniciem uertitur?

Sed sciendum omnino, quia bonum percipienti non solum non prodest, imo etiam obest, si contra interdictum hoc ab eo accipit a quo non debet. In paradiso quippe nullum pomum erat malum, cum Deus omnia ualde bona fecerit, sed homo bonum sibi in malum uertit, cum hoc a serpente, imo a diabolo percipere non spreuit. Si quis ergo fidelis indigna sacerdotum opera exsecrans, bonum Christi corpus uenerans, simpliciter ab eis communionem accipit, et hunc credo hac fide saluari; quia et Ioseph a Pilato corpus Christi accepit. Tales  igitur sacerdotes, qui suis illecebris deseruiunt, Deum placare pro se, uel populo non possunt, imo illum magis offendunt; insuper et suo ingressu loca sacra contaminant, uestes sacras, et uasa diuino cultui dedicata suo tactu commaculant. Hos nimirum abhorret angelorum conuentus; hos fugit, et abominatur ipse Dominus. De quibus dicitur: Prouocauerunt  eum filii eius, imo non filii in sordibus . Quibus ait Dominus per Moysen: Abscondam faciem meam ab eis, et considerabo nouissima eorum . Filios propter sacerdotium  eos uocauit, non filios propter sordes subiunxit. Horum sacrificium non suscipit Dominus, sed abominatur. Unde dicitur: Sacrificium uestrum odit anima mea, dicit Dominus; quia panem pollutum obtulistis mihi. Corpus Domini, cum pollui nequeat, quantum in ipsis est polluitur, cum indiscrete uelut alius panis sumitur. Oratio eorum non suscipitur, sed fit in peccatum, quia non exaudit illam Deus; benedictio eorum in maledictionem conuertitur, ut dicitur: Conuertam benedictionem uestram in maledictionem, ait Dominus. Nec tales corpus Domini suscipiunt, quia sine reuerentia illud et dignis moribus tractare non metuunt. Soli filii Dei, qui Christo sunt incorporandi et faciem Patris uisuri, ad salutem suscipiunt corpus  Christi: hi autem, qui in Christo non manent, quamuis corpus Christi ad os porrigere uideantur, non tamen illud sumunt sed iudicium manducant, et bibunt. Corpus autem Christi, ut credimus, per sanctorum angelorum manus in celum defertur, eis uero a demone carbo in os proiicitur, ut gloriosissimus martyr Cyprianus testatur; et quia sanguinem Christi sumunt ut aliud uinum, uertitur in eis in fel draconum, et uenenum aspidum insanabile. Queri potest utrum Iudas in cena idem acceperit de manu Domini quod Petrus? Ad quod respondendum quia, sicut utriusque dispar fuit intentio, ita et corporis Christi acceptio. Quia igitur Petrus Dominum dilexit, ideo acceptum  a Domino sacramentum cum uirtute eius accepit. Iudas uero, quia Dominum odiuit, speciem quidem panis et uini accepit, sed uirtus sacramenti in Christo mansit. Iterum Christus ut traditorem suum manifestius ostenderet, eidem Iude buccellam panis tantum intinctam, scilicet non consecratam dedit, et mox post illam diabolus in eum introiuit, atque in eius cor, ut Dei et uirginis Filium traderet immisit. In hoc ergo quod Iudas ad bonum male accessit, sibi nocuit, et nobis profuit; quia iehsu malum illius in bonum nobis conuertit. Sibi nocuit, quia cupiditate, et auaritia deceptus Dominum et magistrum suum triginta argenteis uendidit, eternam nichilominus damnationem incurrit. Nobis utique profuit, quia per illius traditionem  idem Redemptor noster ducitur ad crucifigendum, nos a diaboli potestate liberamur, et perducimur ad societatem supernorum ciuium. Sibi nocuit, quia calcaneum contra suum Conditorem, cuius panem manducabat, superbe leuans, eique fraudulenter osculum prebens, seipsum eternis deputauit flammis. Nobis, inquam, profuit, quia ipse summus pastor multimodam illius malignitatem patienter ferens, et pro nobis misericorditer patiens, ac suam in morte animam libenter, et potestatiue ponens, ouem ad quam de sinu Patris descenderat requirendam, inuentam suis humiliter impositam humeris ad celestis ouilis gregem reportauit. In  hoc procul dubio nouerimus, si Deo omnia esse subiecta, ut etiam illi, qui eius dispositioni contraire uidentur, nolentes ipsius perficiant uoluntatem.

Ut ergo, dilectissimi, supradictum est, multi peccatum Iude exhorrent, nec tamen cauent. Nam qui hodie in sancta Ecclesia prelatis suis mala pro bonis retribuunt, et ad eorum iniuriam insipientium, imo amentium conuenticula fratrum commouent, lites concitant, iurgia et scandala multiplicant, damna libenter inferunt, conuicia procaciter obiiciunt, contumelias exaggerant, secreto detrahunt, publico irreuerenter falsa, nonnunquam etiam inaudita opponunt, eorum preceptis magis resistere quam obedire contendunt; quid aliud  quam peruersa traditoris Iude exempla sequuntur? Qui etiam prepositos suos odio habent, eorumque actus, diabolo instigante, uenenosa lingua carpere non desinunt, inuidia stimulante audacter contradicunt, operibus quamuis iustis furore cordis succensi toto mentis conamine resistunt, uirtutibus maculam ingerere nituntur, illorum bonam in Christo conuersationem infamare appetunt, die noctuque non ut ab eis celestis uite disciplinam percipiant, sed ut aliquid inuenire possint, unde eos accusent, inuestigare non cessant, Iude Iscariotis intra sanctam Ecclesiam locum tenent. Sic et qui ecclesiasticis rebus preficiuntur, si causa auaritie ex communibus propria faciunt, uel aliquid furtiue abscondunt,  infelicissimi Iude imitatores existunt.

 Iudas iste Iscariotes, uel a uico in quo ortus est, uel ex tribu Issachar uocabulum sumpsit, quodam presagio futuri in condemnationem sui; Issachar enim interpretatur merces, ut significaret pretium proditoris, quo uendidit Dominum, sicut scriptum est: Et acceperunt mercedem meam triginta argenteos, pretium uidelicet, quo appretiatus sum ab eis .

Dignum est ergo, karissimi, ut qui detestabile illius scelus perhorrescitis, maligna quoque ipsius opera cauere studeatis. Ecclesiasticos honores uendere uel emere non presumatis, ne apud inferes eternas cum eodem Domini proditore penas luatis. uos ipsos ad consecrandum corpus et sanguinem  Domini nostri Iesu Christi mundo corde simul et corpore preparate, ut ex eodem mereamini satiari in conuiuio eterne uite. Ipse est enim indeficiens panis angelorum, et suauis refectio omnium sanctorum. Pro missarum celebratione temporale premium non accipiatis, ne Iude proditoris condemnationem incurratis. Corruptibilibus auro scilicet uel argento metallis corpus Domini omnibus celi tremendum sublimitatibus, uenerandum potestatibus, angelicis adorandum spiritibus uendere non queratis, ne tanti reatus digna apud gehennam patiamini tormenta. Corpus immaculati Agni et incontaminati Iesu Christi non est utile, imo damnabile iterum  uendere nummis, qui sua sponte semel Deo Patri seipsum obtulit in ara crucis pro omnibus nobis . Dona Spiritus sancti, que gratis accepistis, pretio non uendatis.

Missas ergo, karissimi, pro solo Dei honore, et uestra salute, ac totius Ecclesie celebrare studete. Si quis uos pro aliqua sibi incumbente rogauerit necessitate, ut in conspectu omnipotentis Dei sacrificium offeratis, siue pro sui salute, siue pro defunctorum absolutione, nichil ab eo exigentes, que rogauit, caritatiue perficite, que sponte obtulerit non quasi pretium, sed quasi Dei donum suscipite. Licitum est ecclesiasticis uiris, que Deo sponte a fidelibus offeruntur, suscipere, et pro fidelibus cunctis, uiuis scilicet et defunctis Deo sine intermissione  preces fundere. Unde est illud: Qui altari deseruiunt, cum altari participantur . Pro uiuis ergo et fidelibus defunctis sacrificium corporis et sanguinis Domini nostri Iesu Christi Deo Patri offerte, et nulla exactione facta, nulloque interueniente pacto, que deuote filii Ecclesie Deo obtulerint, accipite. Forte aliquis uestrum dicit: Nolo illorum oblationes suscipere, nec pro eis Domino preces fundere. Tu qui ista dicis, duobus modis delinquis. Deum pro Deo tibi sponte oblata suscipere contemnis, elatum te constituis; dum uero pro fidelibus orare despicis, auarum te et inutilem, atque ab Ecclesie membris alienum te ostendis. Si  enim patitur unum membrum, compatiuntur omnia membra . Sed ideo tu forsitan non compateris, quia precisus es ab Ecclesie membris. Dicit alius: Seculum contempsi, monasterium intraui, et ideo non teneor pro defunctis orare uel eorum oblationes suscipere. Cui respondendum: quia idcirco pro salute uiuorum, et requie defunctorum unumquemque precipue offerre oportet sacrificium corporis Christi, et oblationibus ac beneficiis fidelium sustentari, quo specialius diuitias contempsit huius mundi amore Dei. Tantum est, ut pro hoc a nemine pretium querat, sed Deo sponte oblata suscipiat. Non enim oblationes tantum offeruntur sacerdoti, sed et Iesu Christo summo pontifici.

Interea, karissimi, dignum est ut omnipotenti  Deo Patri debitas cum summa deuotione gratias agamus, qui dilectissimo Filio suo Domino nostro Iesu Christo non pepercit, sed pro nobis omnibus, imo pro totius Ecclesie salute hodierna die tradidit illum in manibus impiorum . Ipsum ergo deuotis mentibus ac profusis lacrymis in commune deprecemur, ut eius piissima passio sit peccatorum nostrorum remissio, et eius gloriosissimus sanguis sit pretium nostre salutis, ipso prestante, qui cum eodem Patre et Spiritu sancto in Trinitate perfecta uiuit, et regnat Deus per omnia secula seculorum. Amen.



SERMO uICESIMUS QUARTUS. DE RESURRECTIONE DOMINI.


 Paulus apostolus, fratres karissimi, cupiens nos admonendo, exhortando, castigando secum perducere ad regnum Dei, ait: Si consurrexistis cum Christo, que sursum sunt querite, ubi Christus est in dextera Dei sedens . Ac si diceret: Si consurrexistis cum Christo, pro amore Christi terrena despicite, celestia amate, transitoria uilipendite, eterna concupiscite, uana postponite, sempiterna desiderate, caduca ac fugitiua relinquite, semper manentia querite, carnalia atque uisibilia contemnite, spiritalia exquirite, ad postremum uero ad celestem patriam, ubi Christus in dextera Dei sedet, peruenire elaborate. Sed inter hec sciendum est quia nullus cum Christo resurgere poterit, nisi prius a terrenis uitiis pro amore Christi mortuus fuerit. Procul dubio nemo  resurgere poterit cum Christo, nisi prius seipsum pro amore Christi mortificauerit in hoc seculo. Oportet nos mori in carne mundo, ne moriamur in anima Christo. uita anime Christus est.

Igitur, fratres dilectissimi, si cum Christo ad  eternam gloriam resurgere cupimus, dignum est ut sicut ille pro nobis est mori dignatus, ita etiam nos pro amore illius in hac uita peccatis et uitiis mori studeamus. Mortui estis, ait Apostolus, et uita uestra abscondita est cum Christo in Deo. Et iterum: Mortificate membra uestra, que sunt super terram . Membra sua mortificat, qui oculos suos castigat, ne illicita uideat. Oculi sunt prima causa concupiscentie et deceptionis: mens enim per oculos illaqueatur: per oculos namque intrat sagitta praui amoris ad intima cordis  . Prima tela fornicationis sunt oculi; secunda uerba illicita. Sic ait Dominus in Euangelio: Qui uiderit mulierem ad concupiscendum eam, iam mechatus est eam in corde suo . Etiam Apostolus alibi dicit: Non regnet  peccatum in tuo mortali corpore . Si plus delectat mentem immunditia fornicationis quam amor castitatis, peccatum regnat in homine; sed si plus delectat mentem amor pulcherrime castitatis quam turpitudo fornicationis, iam non regnat  in homine peccatum, sed regnat iustitia.

Quisque ergo uir religiosus uisum reprimat, ne oculus incaute aspiciat quod animus illicite concupiscat, quia sicut luxuria animam in infernum precipitat, ita castitas animam ad celos subleuat. Qui etiam cum Christo uult resurgere, et ad celestem patriam peruenire, debet aures suas, ne detractionem audiat, claudere. Unde Scriptura ait: Sepi aures tuas spinis, ne audias malum . Non solum ille qui fratri suo detrahit, sed et is qui detractionem libenter audit, coram Deo culpabilis existit. Non solum ille erit condemnatus apud Deum, qui aduersus innocentem falsum testimonium dicit, sed et ille qui dicentibus credit: Nec solummodo ille erit reus coram Deo qui falsum de alio  profert, sed et is qui cito maledicentibus aurem prebet. Nam, sicut uermis rodit lignum, et sicut tinea corrumpit uestimentum, ita detractio corrumpit mentes audientium. Unde Iacobus apostolus dicit: Nolite detrahere alterutrum, fratres, quoniam qui detrahit fratri, detrahit legi, et iudicat legem . Salomon etiam dicit admonendo, ne aliquis presumat detrahere fratri suo: Remoue a te, inquit, os prauum, et labia detrahentium sint procul a te .

Beatus Isidorus noster patronus ait  : ue illis qui uitam suam corrigere negligunt, et bonis detrahere nunquam desinunt. Unde etiam consulendo dicit  : Non detrahas peccanti, sed condole. Quod in alio detrahis, in te potius pertimesce: quando  alii detrahis, teipsum discute; quando alium mordes, tua peccata redargue; non alterius delicta, sed tua propria cerne; nunquam alii detrahes, si te bene perspexeris; de alieno malo os tuum non inquines. Oportet igitur seruum Dei aures suas separare a detrahentibus quasi a serpentibus, quia sicut serpentes ueneno inficiunt eorum corpora quos percutiunt, ita detrahentes in auribus se audientium infundunt uenenum mortiferum.

Reuera qui fratribus suis detrahunt, in lingua uenenum diaboli portant, quia carnes fratrum suorum crudas manducare non cessant. Unde etiam beatus Iacobus ait: Lingua inquietum malum, plena ueneno mortifero . Dauid etiam propheta detractionem detestando dicit: Detrahentem secreto  proximo suo, hunc persequebar . Ac si diceret: Si aliquem in domo mea detrahentem cognoui, nunquam illum ad me accedere permisi, sed longius eum a me repuli. Oportet etiam illum qui cum Christo resurgere desiderat, ut linguam suam ab otioso sermone restringat. Unde Dominus in Euangelio: Amen, inquit, dico uobis, quoniam de omni uerbo otioso quod locuti fuerint homines, reddent rationem in die iudicii . Non debent esse sermones uani in ore serui Dei. Serui Dei uerba debent esse digna grauitate atque doctrina. Quare? Quia sicut mala colloquia corrumpunt bonos  mores , ita bona colloquia malos mores corrigunt. Sint igitur uerba serui Dei ponderosa, et audientibus utilia, sicut ait Salomon: uerba sapientis quasi claui in altum defixi . Seruus Dei per sua dulcia uerba debet bonos in Dei seruitio confirmare, negligentes ad bene operandum sollicitare, discordantes ad concordiam reuocare, litigantes pacificare, infirmos confortare, desperantes ad Dei misericordiam erigere, et cetera Deo placita agere; quia beneplacitum est Domino , ut quilibet ecclesiasticus uir proximos suos, ne mala faciant, et ut in bono perseuerent, admoneat, eisque timorem, et amorem Dei ad memoriam reducat.

Unde in Canticis canticorum sponsus, scilicet  Christus admonet sponsam, id est sanctam animam, ut ad edificationem et exhortationem proximorum loquatur, dicens: Que habitas in hortis, amici auscultant; fac me audire uocem tuam . Ideo hortus dicitur, quia in eo fructus oritur. Alia terra semel in anno fructificat, hortus uero fructus semper germinat. Bene ergo sponsa Christi in hortis habitare dicitur, quia sancta anima non habitat in plateis neque in locis publicis, sed in hortis, hoc est in claustris, et in clausis locis. Claustra dicuntur loca clausa. Ibi ergo anima, que Deum diligit, sese circumsepit, atque a tumultu terrenarum rerum abscondit, et a societate secularium hominum diuidit, ibique sese in deliciis sanctarum  Scripturarum reficit, et in quantum possibile est, dulcedinem ac suauitatem Iesu Christi sponsi sui gustando cognoscit.

Dicatur ergo: Que habitas in hortis, amici auscultant; fac me audire uocem tuam. Ac si diceret: O sponsa mea, amica mea, que habitas in hortis, id est in deliciis sanctarum Scripturarum mente uersaris; que in lege Domini die ac nocte meditaris ; que in fructificatione uirtutum summo studio intendis; fac me audire uocem tuam, id est uocem tue predicationis quia amici auscultant. Ac si sponsus, scilicet Christus, apertius alloqueretur sponsam, id est sanctam animam, dicens: O sponsa mea, carissima mea, summopere desidero ut uox tua dulcis sonet in auribus meis, et eamdem uocem tuam audiant amici mei, qui auscultant, scilicet  fratres tui, proximi tui, qui per exhibitionem bonorum operum sunt amici mei; ut suauitas et dulcedo mei amoris per tuam predicationem fructificent atque redoleant in eorum cordibus. Sponsus scilicet Christus uocem sponse audire desiderat, quia hoc summopere Christo placet, ut religiosus quilibet uir infirmos, ac debiles in Dei seruitio confirmet, negligentes ad bene operandum sollicitet.

Amici auscultant; quia fideles in Ecclesia ut amicus sponsi loquatur, pio desiderio exspectant. Amici auscultant; quia serui Dei in sancta Ecclesia  quanto amplius Deum amant, tanto amplius uerba Dei audire desiderant; quia qui Deum non diligunt, uerba Dei audire non possunt. Unde est illud: Qui est ex Deo, uerba Dei audit .

Igitur, fratres karissimi, sicut iam supradictum est, si cum Christo cupitis resurgere, tota mente omnia que in hoc mundo sunt, despicite, et cum omni desiderio ad celestia anhelate, et sicut sepulti in monumento, nulla iam sit uobis cura de seculo. Sicut mortuus in monumento nulli detrahit, nulli irascitur, nulli inuidet, nulli iniuriam facit, nulli calumniosus existit, de nullo murmurat, de nullo susurrat; non gaudet pulchra uidendo, non letatur  suauia gustando, non exsultat lene tangendo, non hilarescit risus et iocos audiendo, nec commouetur lyras et citharas auscultando; sic nec uos, fratres dilectissimi, temporalia decipiant, non transitoria seducant, non uana demulceant, nec mundana impediant. Ad postremum uero ea que post mortem non potestis habere, uiuentes contemnite; ut a peccatis omnibus emundati, cum Christo possitis resurgere, atque ad celestem patriam, ubi Christus in dextera Dei sedet, mereamini pertingere, ipso adiuuante, qui cum eodem Patre, et Spiritu sancto in Trinitate uiuit et regnat Deus per omnia secula seculorum. Amen.



SERMO uICESIMUS QUINTUS. DE RESURRECTIONE DOMINI  .


 Passionem uel resurrectionem Domini et Saluatoris nostri Iesu Christi, fratres dilectissimi, licet omnia ueteris Testamenti uolumina multum ante predixerint, tamen etiam per os Dauid prophete Spiritus sanctus euidenter ostendit, dicens: Deus ultionum Dominus, Deus ultionum libere egit . Solus enim ipse libere egit qui nobis hodie ostendit quid egerit. [Nam et si secundum hominem mortuus est pro nobis: tamen liber erat in ipsis infernis. Unde in alio psalmo dicit: Factus sum sicut homo sine adiutorio inter mortuos liber . Et bene liber erat, qui se suscitare poterat iuxta quod alibi dixerat: Soluite templum hoc, et in tribus diebus reedificabo illud . Factus est autem sicut homo Dominus noster iehsu  Christus, non utique specie sed ueritate formatus, quia et homo est, et quis cognoscit eum? Etenim in similitudine hominum factus, et habitu inuentus ut homo, humiliauit semetipsum, factus obediens usque ad mortem , ut per illam scilicet obedientiam eius gloriam uideremus, gloriam quasi Unigeniti a Patre . Ita enim Scripture figura seruatur, ut et Unigeniti gloria, et perfecti hominis natura in Christo seruetur. Factus est ergo sicut homo sine adiutorio ; quia, sicut non egebat, ut aliquis eum adiuuaret, cum mundum faceret, ita non egebat adiutore cum illum redimeret  .] Ergo Deus ultionum Dominus libere egit, quia sicut homo sine adiutorio inter mortuos liber fuit.

 uultis tamen scire quid egerit? Audite quid fecerit. Nulla necessitate, sed propria uoluntate in ligno se suspendi permisit; clauis corpus suum perforari  non renuit, animam ponendo mortem sustinuit, carnem in sepulcro deposuit, et comitante secum anima ad inferna descendit; tenebrarum et mortis principem colligauit, legiones illius perturbauit, portarum inferni uectes ferreos confregit, omnes iustos qui originali peccato astricti tenebantur absoluit, captiuos in libertatem pristinam reuocauit, peccatorum tenebris excecatos ipse sua splendida luce illuminauit.

Ecce audistis quod defensor nostre ultionis libere egisse describitur: postquam enim est exaltatus, id est a Iudeis in cruce suspensus, ut breuiter cuncta perstringam, mox ut spiritum reddidit, scilicet unitam sue diuinitati animam ad infernorum profunda descendit; cumque tenebrarum terminum,  quasi quidam depredator splendidus ac terribilis attigisset, aspicientes eum principes inferni tartareeque legiones territi ac trementes, (  quasi obstupescentes, et regem illum ignorantes, a facie illius refugerunt portas inferni obserantes, quos illico sermo propheticus siue angelicus terribiliter alloquitur, dicens: Tollite portas principes uestras, et eleuamini, porte eternales, et introibit rex glorie  tam fortis tam splendidus, tam preclarus, tamque terribilis? Mundus ille qui nobis subditus fuit, semperque nostris usibus tributa mortis persoluit, nunquam nobis talem mortuum misit, nunquam talia inferis  munera destinauit. Quis ergo iste est, qui tam intrepidus nostros fines intrauit, et non solum nostra supplicia non ueretur, insuper et alios de uinculis  nostris absoluit? An forte ipse est ille de quo princeps noster paulo ante dicebat, quod eius morte totius mundi acciperet potestatem? Sed si iste est, in contrarium est uersa nostri principis sententia: et dum sibi preliator noster uincere est uisus, ipse potius uictus est atque prostratus. [  Responsio diuini sermonis: Iste est Dominus fortis et potens, Dominus potens in prelio. Ac si diceret: Dominus fortis in passione, potens in resurrectione; fortis in carne, potens in Deitate; fortis quia uicit fortem, id est diabolum, potens, quia spoliauit infernum: Dominus potens in hoc prelio. Tollite igitur portas uestras, o principes, et introibit rex glorie: ille uidelicet qui in mundum sine peccato aduenit, aduersus quem princeps uester populum iniuste  concitauit, et sine causa morti tradidit, quia peccatum non fecit, nec dolus ab ore eius processit . In hac uoce ministri penarum subito expauescentes, et quasi inconsolabiliter dolentes, suum principem obiurgabant dicentes: O princeps noster quid hoc facere uoluisti, ut manus tuas mitteres in hominem in quo peccatum nullum inuenisti?] Nonne hic est ille de cuius futura morte semper applaudebas? Iste est in cuius cruce omnem mundum tibi subiugandum esse credebas? Hic est in cuius exitu nobis tanta spolia promittebas? Quid est quod egisti? Quid est quod facere uoluisti? Ecce iam totas tenebras ipse suo splendore fugauit, et omnes carceres fregit, captiuos  eiecit, ligatos dissoluit, luctusque eorum in gaudium commutauit. Ecce ipsi qui sub nostris solebant suspirare tormentis, iam nobis insultant de perceptione salutis; et non solum iam nichil uerentur, insuper et minantur. Nunquam hic ita superbierunt mortui, nec aliquando sic potuerunt leti esse captiui. Ut quid istum ad nos adducere uoluisti, quo ueniente omnes sunt letitie restituti, qui ante fuerant mestitie subditi? Nullus hic iam eorum mugitus auditur, nullus resonat gemitus. O princeps noster! illas tuas diuitias quas acquisieras decipiendo primum hominem, perdidisti per crucem. Periit omnis letitia tua; in luctum conuersa sunt gaudia tua. Dum tu Christum suspendis in ligno, ignoras quanta damna sustineas in inferno?  Quare non preuidebas quia destructorem regni tui in mortem sine reatu aliquo perducebas? Attenderes causam, requireres culpam. In quo nichil mali cognoueras, quare eum ad nostram patriam perducebas? Istum liberum adduxisti, et totos obnoxios perdidisti.

Post istas crudelium infernalium uoces sine aliqua mora ad imperium Domini et Saluatoris nostri omnes ferrei confracti sunt uectes. Ecce subito innumerabiles sanctorum populi, qui tenebantur in morte captiui, Iesu Christi liberatoris sui genibus aduoluti, eum obsecratione deposcunt lacrymabili, dicentes: Aduenisti, Redemptor mundi; aduenisti,  quem desiderantes quotidie sperabamus; aduenisti, Christe, quem nobis uenturum lex nuntiauerat et prophete; aduenisti donans, in carne uiuens, indulgentiam peccatoribus mundi, soluere defunctos captiuos inferni. Descendisti pro nobis ad inferos; ne derelinquas nos, cum fueris reuersus ad superos. Posuisti titulum glorie in seculo, pone signum uictorie in inferno.

Nec mora, postquam audita est postulatio atque altercatio innumerabilium captiuorum, statim Domini iussu omnes antiqui iusti iura potestatis accipiunt, atque in suos tortores ipsi protinus tormenta conuertunt, humili supplicatione cum ineffabili gaudio clamantes ad Dominum, ac dicentes: Ascende, Domine Iesu, spoliato inferno, et auctore  mortis uinculis suis irretito, redde iam letitiam mundo. Iucundentur in ascensum tuum fideles tui aspicientes cicatrices corporis tui.

Hoc fecit Christus, sicut dictum est superius. Facta preda in inferno, uiuus exiuit de sepulcro. Ipse sua potentia se suscitauit, et iterum immaculatam carnem uestiuit, ut dubitationem auferret incredulis, discipulis suis apparuit, ut nullam suspicionem relinqueret Manicheis, clauorum uulnera demonstrauit, manducauit et bibit; postea uero conspectui multorum apparuit, per nubem celos ascendit, atque in sede sua ad Patris dexteram, unde nunquam uerbum discesserat, se recipit. Exsultent ergo populi Christiani pro quibus sanguis  fusus est Christi. Iucundemur omnes in Domino, qui resurrectionem carnis solemniter celebramus in Christo. Omnis per totum mundum catholica gratuletur Ecclesia, quia Christus Dominus et de sua diuinitate nichil minuit, et hominem quem fecerat de potestate inimici liberauit. Resurrexit  in eo mundus, resurrexit in eo celum, resurrexit in eo et terra. In Christo omnis mundus surrexit, quia per eius mortem fideles ab eterna morte eripiuntur, et per eius resurrectionem quotidie ad eternam uitam perducuntur. In eo celum surrexit, quia ipse per resurrectionem suam damna celestis regni reparauit; nonaginta quippe nouem oues in deserto, hoc est, in celo dereliquit, et unam perditam, id est hominem inuidia diaboli de paradiso deiectum  in terram quesiuit; quam inuentam suisque humeris impositam ad gregem reportauit , id est humanitatem nostram ex uirginali utero sine peccato assumptam, et per triumphum crucis ac resurrectionis de potestate inimici redemptam, atque in celum assumptam in Patris dexteram collocauit. Unde Apostolus omnia que in celis, et que in terris sunt in Christo restaurari dixit , quia Christus humanum genus redemit, de quo reparatio angelice ruine fuit. Unde dicit Hispaniarum doctor Isidorus nosterque patronus  : Bonorum angelorum numerus, qui post ruinam angelorum malorum est diminutus, ex numero electorum  hominum supplebitur, qui numerus soli Deo est cognitus. Sic etiam ait beatus Gregorius  : Superna illa ciuitas ex angelis atque hominibus constat, ad quam credimus tot electorum hominum ascendere, quot illic angelos contigit remansisse. Unde scriptum est: Statuit terminos populorum iuxta numerum filiorum  Dei, id est angelorum  . Sed cum nouem sint ordines angelorum, nec amplius fuissent, etiamsi mali angeli qui ceciderunt in sua stabilitate permansissent, queritur quomodo Scriptura dicat, decimum ordinem compleri ex hominibus? Ad quod respondendum, quia de hominibus non est formandus decimus ordo, tanquam nouem sint ordines angelorum, et decimus hominum; sed homines pro qualitate meritorum esse statuendos  in singulis ordinibus angelorum. Celum ergo, ut supradictum est, in Christo resurrexit, quia Christus damna celorum tunc perfecte restaurauit, quando in finem mundi cum sponsa sua, id est omnibus sanctis, cum triumphali gloria in ciuitatem Patris sui Ierusalem intrabit, sicut in Euangelio de seruis exspectantibus loquens ex seipso ait: Amen dico uobis, quod precinget se, et faciet illos discumbere, et transiens ministrabit illis : hoc est, remota seruili forma, talem, qualis est, ostendet se electis in gloria Patris sicut alibi suis promisit amicis: Manifestabo eis meipsum . Unde etiam scriptum est: uidebimus eum sicuti est . Faciet illos discumbere, id est in regno Patris in eternum requiescere.  Transiens ministrabit illis, hoc est in nouissimo die peracto illo terribili iudicio, transiens, id est celum ascendens, seque ipsum eis in sua diuinitate ostendens; ministrauit illis, hoc est sicut promisit, preparauit eis locum secundum qualitatem meritorum, ut unusquisque in suo ordine, in suo gradu, atque in sua mensura accipiat mansionem, qua de eiusdem Christi ac sui Patris uisione gaudeat in eternum.

Aliter. In Christo surrexit celum, terra, mare, et que in eis sunt; quia, sicut per peccatum primi hominis detrimenta senserunt; ita et per triumphum resurrectionis Christi in meliorem statum restauranda erunt. Nam cum celum nouum, et terram  nouam post iudicium Deus fecerit, tunc celum, sol, luna, stelle, aque, que nunc festinant cursu incessabili atque irretardabili, quasi cupientes in meliorem statum immutari, tunc fixa manebunt statu immobili. Nam tunc induet celum gloriam solis, sol autem septempliciter lucebit plusquam nunc lucet, testante Isaia. In die illa, inquit, erit lux lune sicut lux solis, et lux solis erit septempliciter, id est sicut lux septem dierum ; quia, quantum luxit sol in prima conditione ante  primi hominis peccatum, tantum lucebit post iudicium. Unde ait egregius doctor Isidorus  : In die illa non ueniet ad occasum sol, nec luna, sed in ordine suo stabunt, quo creati sunt; ne impii in tormentis sub terra positi eorum luce fruantur. Unde ait Habacuc: Sol et luna steterunt in habitaculo suo , id est in ordine suo.

uarietas diei et noctis tunc non erit, sed continua dies et lux sanctis lucebit, nec illa die congregatio sanctorum lumine solis uel lune egebit, quia Deus in lucem sempiternam eis erit. Fulgebunt etiam stelle ineffabili pulchritudinis splendore; aqua uero que Christi corpus meruit tingere, et sanctos lauit in baptismate, omnem crystalli decorem in illa die dicitur transcensura: terra quippe que in gremio  suo Dominicum fouit corpus, tota erit innouata, sicut paradisus; et quia sanctorum sanguine est irrigata, odoriferis floribus uidelicet, liliis, rosis, uiolis, immarcescibiliter erit perpetuo decorata: et hec est mutatio dextere Excelsi . Ergo, sicut iam superius dictum est, per triumphum passionis et resurrectionis Christi Deus restaurabit omnia que in celis et in terris per peccatum primi hominis senserunt detrimenta.

Dignum est ergo, dilectissimi, ut gratias referamus omnipotenti Deo Patri, qui per passionem et crucem, ac resurrectionem dilectissimi Filii sui nos dignatus est redimere de potestate inimici, et aperire nobis portas celestis regni. Si igitur Deus  Pater nos in Christo ab eterna morte resuscitauit, et eterni regni per eius ascensionem ianuam aperuit, debemus ambulare, in quantum possibile est, sicut Christus ambulauit. Sequamur ergo uestigia eius in quantum possumus, non corporeis passibus, sed bonis moribus; peccata et uitia in membris nostris mortificemus; uirtutes anime per eius gratiam acquirere festinemus. Nam uirtus est anime nostre Deum super omnia diligere, amicum in Deo, hoc est in bono amare, inimicum propter Deum patienter ac diligenter tolerare; uirtus est anime nostre patientiam sectari, et ab omni impatientia declinare; uirtus est anime nostre, castitatem tam corporis quam animi custodire; uirtus est anime nostre uanam huius mundi gloriam contemnere, et  omnia caduca despicere, et pro amore illius qui nos redemit, dum in corpore uiuimus, laborare; uirtus est anime nostre humilitati studere, et superbiam cohibere; uirtus est anime nostre, iram et furorem reprimere, et beneuolentiam proximis nostris ostendere; uirtus est anime nostre ab omni stultitia declinare, et diuinam sapientiam modis omnibus exquirere; uirtus est anime nostre, omnem delectationem carnis abiicere, et mentem nostram ad Christum erigere. Per has uirtutes, fratres  karissimi, studeamus peccatis et uitiis mori et Christo resurgere; de manu inferni eripi, atque ad celestem patriam properare, prestante eodem Domino nostro Iesu Christo, qui nos nascendo, moriendo,  resurgendo, ad celos ascendendo, dignatus est Deo Patri acquirere, cum quo uiuit et regnat in unitate Spiritus sancti Deus, per omnia secula seculorum. Amen.



SERMO uICESIMUS SEXTUS. DE RESURRECTIONE DOMINI.


 Ioannes apostolus et euangelista in Apocalypsi sua ad eruditionem Ecclesie sic ait inter cetera: uidi alterum angelum descendentem de celo, habentem  clauem abyssi, et catenam magnam in manu sua. Et tenuit draconem, et anguem antiquum, qui est diabolus, et Satanas, et ligauit eum annis mille: et misit in abyssum, et clausit, et signauit super eum, ne seducat amplius gentes, usquedum finiantur mille anni Post hec oportet eum solui modico tempore . Sic ait beatus Isidorus de draconis natura  : »Draco maior est cunctis serpentibus, siue omnibus animantibus super terram. Hunc Greci draconta uocant, unde et deriuatum est in Latinum, ut draco diceretur, qui sepe ab speluncis abstractus fertur in erem, concitaturque propter eum er. Est autem cristatus, ore paruo et arctis fistulis per quas trahit spiritum, et in linguam  exarat  . uim autem non in dentibus, sed in cauda habet, et uerbere potius quam rictu nocet. Innoxius est a uenenis, sed ideo illi  ad mortem faciendam uenena non esse necessaria, quia si aliquem cauda ligauerit, statim occidit. A quo etiam nec elephas tutus est sui corporis magnitudine: nam circa semitas delitescens per quas elephantes soliti  gradiuntur, crura eorum nodosis illigat  uinculis ac suffocatos perimit. Gignitur autem draco in Aethiopia et India in ipso incendio iugis estus.« Congrue siquidem ista que de draconis natura dicuntur, figuratiue diabolo aptantur. Maior dicitur draco omnibus serpentibus cunctisque animantibus super terram, quia, ut ait Dominus ad Iob inter cetera: Non est super terram potestas,  que comparetur diabolo , cuius draco figuram tenet. Sepe a speluncis abstrahitur, quia idem malignus hostis diuina multoties inuocatione ab obsessis corporibus expellitur. Concitatur er propter eum, dum ad lites, et iurgia prouocat conuentus fidelium. Crista draconis superbiam designat antiqui hostis. Unde ipse dixit: Ponam sedem meam ad aquilonem, et ero similis Altissimo . Est autem cristatus, ore paruo, et arctis fistulis, per quas trahit spiritum et in linguam exarat;  quia uidelicet non aperte sed occulte illicita suggerit. Arctis, inquit, fistulis per quas trahit spiritum, sed erroris, blasphemie, contentionis   , susurrationis, murmurationis, et totius omnimodo malignitatis . uim autem suam draco non in dentibus sed in cauda habere fertur, quia diabolus calcaneo insidiatur. Potius uerbere quam rictu nocet, quia in presenti uita tentationes, infirmitates, tribulationes, aduersitates temporalium rerum, et incommoditates contra electos mouet; sed tamen, diuina gratia tuente, deglutire, id est in corpus suum transfundere eos non ualet. Si quem igitur cauda ligauerit, occidit; quia quem in die mortis deceperit, secum ad perditionem trahit.

Dicat ergo beatus Ioannes: uidi angelum descendentem de celo, habentem clauem abyssi, et catenam  magnam in manu sua: et tenuit draconem et anguem antiquum qui est diabolus et Satanas, etc. Anguis uocabulum omnium serpentium est, quod contorqueri et plicari potest. Ideo igitur uocatur anguis, quod angulosus sit, et nunquam rectus. Ille ergo insatiabilis draco, id est diabolus, anguis uocatur; quia nunquam recto, sed tortuoso semper itinere graditur. Diabolus Hebraice, Latine uero deorsum fluens dicitur, quia in celo stare quietus contempsit, et superbie pondere pressus, deorsum corruens cecidit. Grece uero diabolus criminator uocatur, quod uel crimina in quibus ipse allicit homines, ad Deum referat; uel quia electorum innocentiam criminibus falsis accusat. Unde in Apocalypsi uoce angelica dicitur: Proiectus est accusator fratrum  nostrorum, qui accusabat illos in conspectu Dei nostri die ac nocte . Grece Satanas dicitur, Latine uero sonat aduersarius siue transgressor. Ipse est enim aduersarius, qui est ueritatis inimicus, et semper nititur sanctorum contraire uirtutibus. Ipse est transgressor, qui preuaricator effectus. in ueritate qua conditus est, non stetit. Idem et tentator qui tentandam electorum innocentiam postulat.

Dicatur itaque: uidi angelum descendentem de  celo, habentem clauem abyssi, etc. Angelum quem de celo descendere uidit, Dominus iehsu Christus est, qui in primo aduentu ad redemptionem humani generis humilis uenit. Reuera ille Altissimus Deoque Patri ceternus de celo descendit, cum ad nostram suscipiendam humanitatem sese humiliter inclinauit. Congrue siquidem hic angelus Dei Filius intelligitur, qui apud Isaiam prophetam angelus magni consilii uocatur. Magni reuera consilii angelus Dei Filius exstitit, quia missus a Deo Patre, eterne salutis hominibus consilium nuntiauit. uidi, inquit, angelum, scilicet Dei Filium, descendentem de celo, id est humiliantem se in carne, habentem clauem abyssi, id est potestatem eternam, et catenam magnam in manu sua, ligaturam uidelicet incomparabilem  in operatione passionis et resurrectionis sue. In hoc loco beatus Ioannes diaboli aperte ostendit damnationem; et proponit causam, quare damnetur, et tempus quo damnabitur, et quis illum possit uincere, scilicet ille magni consilii angelus.

Ille draco seuissimus ante incarnationem Christi quasi fortis armatus atrium suum, id est hunc mundum in pace possidebat; sed fortior illo, Dei uidelicet Filius superueniens alligauit eum; et uasa eius, corda uidelicet hominum in quibus habitabat, diripuit; et arma, superbiam scilicet et potentiam quibus per tyrannidem humano generi dominabatur, confregit. Dei et hominis Filius qui in primo aduentu humiliter ueniens, illum draconem, hostem  scilicet antiquum per passionem et resurrectionem suam quando et sicut uoluit, ligare potuit; procul dubio cum in maiestate sua in secundo aduenerit, eumdem omnino destruere poterit. Christus ergo Deus et homo in primo aduentu catenam, id est immutabilem potentiam que omnia constringit, in manu sua tenuit, qua draconem, id est diabolum ligauit, qui illum ne noceret tantum quantum cupiebat, cercuit. Abyssus tenebrosa impiorum corda uel ipsum diabolum designat. Quasi igitur Dei Filius clauem, id est potestatem eternam in manu sua portat, quando diabolum refrenat, ne etiam in reprobis amplius quam illi permissum est, deseuiat. Ipse Dominus in principio libri Apocalypsis  loquitur, dicens: Ego sum primus et nouissimus, et uiuus, et fui mortuus, et habeo claues mortis et inferni , ut intelligas ipsum esse istam clauem, qui est illa, quam in principio libri legimus. Habet Christus claues mortis et inferni, quia una est clauis uite et mortis. Ipse enim eos qui male uiuunt, deponit ad inferos; qui bene uiuunt subleuat ad celos. Iterum subiungit, dicens: Et apprehendit draconem, serpentem antiquum, qui est diabolus et Satanas, et ligauit eum per annos mille, et misit in abyssum. Apprehendit, inquit, draconem antiquum, scilicet aduncauit hamo, qui a principio mundi nocuit  hominibus: Et ligauit per annos mille, id est priori potestate priuauit, a tempore uidelicet sue passionis usque ad Antichristum, quo tempore possunt homines perfecti fieri per gratiam Spiritus sancti.

De quo ait Dominus ad Iob: Ecce Behemoth, quem feci tecum, fenum ut bos comedet!  Behemoth Hebraice, Latine uero animal interpretatur. Ideo etiam animal uocatur, quia in celo stare humiliter nolens, diuina eum uirtute propellente in mundum cecidit, in quo, ut supradictum est, fenum ut bos comedit, id est molles et in Dei seruitio dissolutos assidue in corpus suum transfundit. De quo protinus Deus Pater unigeniti Filii sui Redemptoris mundi passionem et resurrectionem  figurate commendans, et eiusdem Behemoth condemnationis ordinem insinuans, beato Iob loquitur, dicens: In oculis suis quasi hamo capiet eum . Gregorius  : In hamo quippe esca apparet, aculeus pungit. Itaque Dominus noster ad humani generis redemptionem ueniens, uelut quemdam de se in nece diaboli hamum fecit. Assumpsit enim corpus ut in eo Behemoth iste quasi escam suam mortem scilicet dum in illo iniuste appetit, nos quos quasi iuste tenebat, amisit. In hamo igitur Incarnationis captus est, quia dum in illo appetit escam corporis, transfixus est hamo diuinitatis. Ubi quippe inerat humanitas, que ad se deuoratorem duceret, ibi diuinitas que perforaret; ibi aperta infirmitas que prouocaret; ibi occulta uirtus que raptorem  transfigeret. In hamo igitur Behemoth captus est, quia inde interiit, quia uorauit. Et quidem Behemoth iste Filium Dei incarnatum nouerat, sed redemptionis nostre ordinem ignorabat. Sciebat enim quod pro redemptione nostra incarnatus Dei Filius fuerat, sed omnino quod idem Redemptor noster illum moriendo transfigeret, nesciebat. Unde et bene dicitur: »In oculis eius quasi hamo capiet eum,« in oculis quippe habere dicimus, quod coram nobis positum uidemus.

Antiquus enim hostis humani generis Redemptorem ante se positum uidit, quem cognoscendo confessus, confitendo pertimuit, dicens: »Quid nobis et tibi, Fili Dei? uenisti ante tempus perdere  nos? « In oculis itaque suis hamo captus  est, quia et nouit et momordit, et ignorauit priusquam pertimesceret, et tamen post non timuit, cum in illo quasi escam propriam mortem carnis appetiuit. Dei igitur et uirginis Filius per passionis et resurrectionis sue uictoriam draconem hunc, sicut supra dictum est, apprehendit, id est superbisse ostendit, dum se immunem a peccato ille occidit. Eiectus est ergo ille malignus hostis, per crucem et Christi resurrectionem a fidelium cordibus et malis hominibus cepit dominari acrius. Unde et in Euangelio legitur, quod intrauit in porcos . Ligauit, inquit, eum per  annos mille. Millenarius numerus pro perfectione rei ponitur. Unde dicitur: uerbi quod mandauit in mille generationes . Ideo igitur hic numerus propter sui perfectionem omne significat tempus a Domini passione usque ad finem seculi.

Sciendum preterea est, quod similiter in Abraham et aliis fidelibus diabolus fuit ligatus, sicut in istis presentibus; sed in illis ligauit spes futuri Christi, in istis uero ipse Christus adueniens. Mille enim in Grecis apicibus alpha est intitulatum: in alpha, initium quod est Christus; in titulo uero crux intelligitur, que est nostra uictoria, et deprehensio malignitatis aduerse. Ergo in cruce et auctoritate sua Christus colligauit inimicum iustitie, qui tentabat habitatores terre. Nam eternitati illi  nullum tempus occurrit, et ipsius eternitas nullo fine claudenda est, nec annorum numero erit finienda.

Sequitur: Clausit, et ligauit super eum, ut non seducat amplius gentes, donec consummentur mille anni. Clausit, id est licentiam egrediendi interdixit. Et signauit super eum, id est sigillum posuit, signum uidelicet sancte crucis sue quo eum sic superat, ut a fidelium cordibus repellat. Sequitur: Ut non seducat amplius gentes, ad hoc uidelicet ut eternaliter pereant hi qui in Dei predestinatione sunt saluandi; et sic a toto pars intelligitur. Donec finiantur mille anni, id est donec Antichristus ueniat. Christus ergo illi pessulum crucis opposuit, ut non conualescat ultra, nec gentes seducat, quas utique restituit  per resurrectionem meliores. Quod antem signauit super eum; quia occultum est qui pertineant ad partem diaboli, et qui ad Christi. Nam et qui uidentur stare, nescimus, si casuri sunt; et qui iacent, si exsurgent. Iterum dicit: Post hec oportet illum modico tempore solui. Quare? Quia Deus ita constituit, ut recipiat potestatem, quam ante aduentum Christi habuit; tunc enim quasi exiuit seducere gentes, quia comparatione illius seductionis, ista que nunc agitur, seductio esse denegatur. Ideo diabolus a Dei seruis non est timendus, quia modico tempore est soluendus. Unde ait beatus Ambrosius: Ideo permittitur modico tempore solui diabolus, ut Dei uirtus, et eiusdem diaboli  infirmitas, et impotentia manifestetur. uirtus Dei facit fideles suos fortes et potentes; infirmitas diaboli uincitur a puellis, et tenerrimis infantulis. uidi in tempore huius ligationis Ecclesiam ad bene operandum ita solutam, et in hoc eodem tempore illos qui pro Christo moriuntur, uidi statim in gloriam intrare, et nunquam ad inferos descendere, sicut Abraham et ceteri prophete descenderunt, quamuis iusti fuerint.

Magnum ergo Deus Pater donum per Iesu Christi Filii sui resurrectionem suis concessit fidelibus, in hoc quod si perfecte uixerint, mox per sanctorum ministerium angelorum in celestibus collocat sedibus,  quod ante quamuis iuste uiuerent, non dabatur. Per Christum, qui pro totius mundi salute mortuus est, et resurrexit; hac sexta etate Deus Pater in suis fidelibus restaurat; imo, quod uerum est, in meliori statu reformat, quidquid diabolo fallente per Ade preuaricationem perierat. Mortuus est Christus propter peccata nostra, et resuscitauit nos secum ad eternam uitam: hoc quippe prefigurabat uirga Moysi, que in terram proiecta, uersa est in colubrum, et rursus apprehensa illius cauda, uersa est in uirgam ex imperio Domini.

Historiam illius temporis, si placet, imo quia placet, latius percurramus, ut plenius quid signum illud premonstrauerit, agnoscamus. Cum Moyses ad liberandum populum Isrel mitteretur, sic Dominum  interrogasse fertur: Quod signum habeo, ut credant mihi quia tu me misisti? Et Dominus ad illum: Proiice, inquit, uirgam quam manu gestas in terram: et proiecit, et uersa est in serpentem. Expauit Moyses, et fugit. Et ait illi Dominus: Apprehende caudam eius, ne timeas. Apprehendit, et facta est iterum uirga . Quid hoc significat? Serpens enim persuasit homini mortem, ergo mors a serpente exiuit. uirga itaque in serpente, Christus in morte, et tamen expauit et fugit Moyses. Quid est ab illo serpente fugisse Moysem, nisi quod legitur in Euangelio factum? Mortuus est Christus et expauerunt discipuli, et ab illa spe, in qua fuerant recesserunt. Sed quid scriptum est? Apprehende, inquit, caudam eius. Quid est cauda  nisi posteriora? hoc significat, posteriora mea uidebis . Primo enim factus est serpens, sed cauda apprehensa facta est uirga, quia occisus est; postea uero, peractis omnibus, ad id quod fuerat iterum resurgendo reuersus est, ibique per uite reparationem, morte consumpta, nichil in eo serpentis apparuit. Est etiam in cauda serpentis seculi finis, quia sic mortalitas Ecclesie per lubrica tempora uoluitur. Alii eunt, et alii ueniunt per mortem, tanquam per serpentem; mors semita est, sed fine nouissimo uelut cauda seculi redimus ad manum Dei qua apprehensa reparabimur, et nouissima inimica morte destructa resurgentes, in dextera Dei uirga regni erimus.

 Iam quia corpus  Christi in sepulcro corruptionem non uidit, sed statim deuicta morte resurgens ab inferis remeauit, idem per Prophetam in Psalmis ita predixit: Prouidebam Dominum in conspectu meo semper, quoniam a dextris est mihi ne commouear . Ac si apertius diceret: Prouidebam, id est porro ex ipsa tribulatione uidebam Dominum remuneratorem, in conspectu meo, id est interius ubi uerus est conspectus, et hoc non ad horam, sed semper, uel in omnibus operibus meis. Nec mirum: Quoniam ipse est mihi a dextris, id est potiori parte, siue fautor et propitius. Nonne satis fauit, quando resurgere fecit? Et hoc ideo, ne commouear,  id est ne aliqua tribulatione siue persecutione a proposito desistere uidear. Et quia fuit Dominus mihi a dextris, propter hoc cor meum, id est interior mens letata est in passione, certus de remuneratione; et exsultauit lingua mea , id est exsultatiua protulit, quando dixit: Filie Ierusalem nolite flere super me, sed super uos ipsas flete, et super filios uestros . Et alibi: Amen dico tibi: Hodie mecum eris in paradiso . Et his similia.

Sequitur: Insuper et caro mea requiescet in spe, id est non solum cor meum letatum est, non solum lingua mea exsultauit; sed amplius etiam corpus meum mortem quasi requiem suscepit propter spem resurrectionis. Aliter secundum eamdem coniunctionem.  Caro mea, id est Ecclesia, requiescet in spe. Unde Apostolus: Et erunt duo in carne una . Posita in persecutione et in tribulatione, quasi in requie se esse reputauit propter spem secunde resurrectionis, quam ex mea resurrectione concepit. uere caro mea requiescet in spe, quoniam resurget; sicut consequenter ait: Quoniam non derelinques animam meam in inferno. uerba sunt Filii ad Patrem clamantis. Ac si apertius diceret: Pater, non derelinques animam meam in inferno, sed potius per illam portas mortis confringes, et spolia tua per illam eripies, ut est illud: O mors, ero mors tua; morsus tuus ero, inferne . Iterum subiungit, dicens: Nec dabis Sanctum tuum, qui a te sanctificatus est, uidere  corruptionem . Quasi diceret, non solum non dimittes animam meam in inferno, sed etiam non dabis carnem meam putrescere in sepulcro. Siquidem merito; quia mihi fecisti uias uite notas, id est notificasti mihi humilitatem et obedientiam, que sunt uie ad uitam. Sicut enim per superbiam et inobedientiam primi parentis cecidimus, ita per Christi humilitatem et obedientiam resurreximus. Aliter. Ideo non dabis Sanctum tuum, id est me unicum Filium tuum, uidere corruptionem; quia iam notas fecisti mihi uias uite, id est resurrectionem, per quam itur ad saluationem. Et quia resurrexi, uel quia humilis et obediens fui usque ad mortem ; adimplebis, id est ualde implebis et reficies  me letitia cum uultu tuo, id est quando fruar gloriosa presentia tua, delectationes et iucunditates erunt mihi in dextera tua, scilicet in ascensione potioris partis tue. Unde est illud: Ascendit ad celos, sedet ad dexteram Dei Patris : non quod in Patre sit dextera uel sinistra, sed ad solam potentie similitudinem dictum est, id est in potioribus bonis Patris. Aliter: In dextera tua, id est in fauore et propitiatione tua, erunt mihi delectationes usque, id est assidue, in finem tendentes et nunquam peruenientes; uel ita tendentes in finem, quod sint post omnes alias delectationes. Utique in dextera Patris delectationes Christi perfecte atque eterne sunt, quia quamuis de uirgine matre nostram in tempore susceperit humanitatem, tamen  de Deo Patre ueram, atque incommutabilem habet eternitatem. Secundum humanitatem quippe nostram passus est pro nobis et resurrexit a mortuis, sed in eternum secundum diuinitatem uiuit et regnat in dextera Dei Patris.

De quo sponsa, id est sancta Ecclesia, in Cantico amoris filiabus Ierusalem interrogantibus, inter cetera respondit, dicens: uenter eius eburneus, distinctus sapphiris . Quid per uentrem, nisi mortalitas, et quid ebur nisi incorruptio designatur? Ebur quippe ualde durabile os habetur, et in ornamenta regum assumitur. uenter ergo Christi recte eburneus esse dicitur, quia mortalitas eius ad immortalitatem perducitur, dum per resurrectionem ad gloriam et honorem Patris sui, regis uidelicet  eterni, in uita eterna collocatur. De quo dicitur: Christus resurgens ex mortuis iam non moritur , etc. Ille uere in ornamenta regum assumitur, qui carnis sue rex et Dominus esse probatur. Etiam ipsius Christi mortalitate et resurrectione, amore cognationis et spe immortalitatis ornatur, qui actus suos regit iuxta regulam euangelice institutionis. Unde dicitur: Qui gloriatur, in Domino glorietur , etc. Sed uenter sapphiris distinctus esse perhibetur, quia in nostra corruptione quam portauit, celestia opera, per miracula que faciebat, passionibus nostris inscruit. Sapphirus enim qui erium colorem portat bene celestia facta que in miraculis ostendebantur, designat. uenter ergo Christi sapphiris distinguitur,  quia dum inter passiones carnis diuina miracula operabatur, quasi in corruptione incorruptio uariebatur. Qua dispensatione apostoli in fide eruditi sunt, et ad passiones tolerandas robusti exstiterunt.

Quia idem Dei et uirginis Filius pro humani generis salute passus, tertia die ab inferis resurrexit, Osee propheta sic predixit: uenite et reuertamur ad Dominum; quia ipse cepit, et sanabit nos; percutiet et curabit nos . Hoc loco se inuicem hortantur fideles, ut reuertantur ad Dominum bona operando, qui ab eo recesserant praua agendo. uox ergo ista fidelium est. Quasi dicerent: uenite et reuertamur ad Dominum, quem relinquimus peccando;  quia ipse cepit pro nobis incarnando, dum non angelos sed semen Abrahe apprehendit, et sanabit nos, reuocando scilicet per passionem et resurrectionem suam, captiuitatem nostram ad libertatem. Percutiet, ut pius pater flagellando; et curabit a uulneribus uidelicet peccatorum per penitentiam. Sequitur: uiuificabit nos post duos dies. Omnia hec in Christo completa sunt; quinta namque feria traditus, Parasceue passus, Dominico die circa diluculum resurgens ab inferis remeauit. Iterum dicit: In die tertia suscitabit nos, et uiuemus in conspectu eius. His uerbis ostenditur, Isrel et Iudam habituros unum pastorem et regem Dauid, scilicet Christum, qui de genere Dauid secundum carnem ortus est, cum crediderint in eumdem resurgentem  Dominum. uiuificabit nos, inquit, post duos dies, quibus uidelicet iacuit in sepulcro: Et in die tertia resurgens a mortuis suscitabit nos secum, et uiuemus curati, uiuificati et suscitati tam in presenti quam in futuro in conspectu eius quo absente mortui iacebamus. Sciemus, ipsum uidelicet in maiestate Deitatis, uel nunc imitando, uel ad celos ascendendo, ut cognoscamus Dominum facie ad faciem. Unde dicitur: Hec est uita eterna, ut cognoscant te, solum uerum Deum, et quem misisti Iesum Christum . Spiritu sancto plenus propheta de futuro loquebatur ista, que nos ueraciter per Christum iam cognoscimus esse impleta.

Hebrei in hoc loco somniant sibi post circulum  mille annorum salutem, sed salus promittitur tertia die, qua Christus resurrexit. Illi uero referunt diem secundum ad aduentum Christi sui, tertium uero diem ad iudicium, quo sunt saluandi; sed respondeant, que sit prima dies, id est primus Saluatoris aduentus? Sed quia respondere non possunt, nos dicamus, primum diem esse humilem Saluatoris aduentum, secundum, quando ab hominibus in gloria uidebitur; tertium, quando peracto iudicio ampliorem sue claritatis gloriam electis monstrabit. Iudei qui secundum et tertium diem suscipiunt, primum se perdidisse fatentur, quia secundus et tertius, nisi respectu primi, non potest appellari. uel primus dies, primum seculi tempus;  secundus, primum aduentum Christi quo uiuificamur per fidem, uel iam per spem confidimus cum Christo gaudere in celestibus. Tertius dies resurrectionis, in quo per eumdem Christum resurgentem cum illo resurgemus. Aliter: Nobis primus dies est, quando renascimur per baptismum; secundus, in requiem animarum; tertius, in generali resurrectione. Quod autem propheta dicit: Resurgemus, et uiuemus in conspectu eius; etiam ad eos potest referri qui in inferno captiui tenebantur, et cum illo tertia die resurrexerunt. Iterum propheta subiungit, cum ait: Quasi diluculum preparatus est egressus eius. Diluculum initium est lucis, quo tenebre fugantur. Ac si apertius diceret: uenite, reuertamur ad Christum; quia, sicut surgente diluculo  tenebre noctis fugantur, ita Christo egresso de thalamo uirginalis uteri tenebre peccatorum dissipantur, et lux ueritatis apparet. De ortu Christi adhuc subditur: Et ueniet quasi imber nobis temporaneus et serotinus terre. Quantum ad litteram temporaneus imber est, qui iactata semina coalescere facit; serotinus, qui ad maturitatem fructus perducit. Unde propheta: Dabo uobis pluuiam temporibus suis. In terra siquidem promissionis semel in anno ut dicitur, pluuia de celo datur . Spiritualiter ergo Christus nobis est imber temporaneus, dum fidem inspirat; serotinus dum post bona opera ducit ad horrea, mane autem surgentibus  semper Christus est paratus. Iudei igitur qui non recipiunt temporaneum, frustra exspectant serotinum: humana enim sapientia inflati, diuine dispositioni resistere conati sunt; sed statim eos in ipsa sua astutia Dei comprehendit sapientia. Inde quippe uoluntatem Dei nolentes peragunt, unde hanc immutare contendunt, atque omnipotentis Dei consilio dum resistere nituntur, obsequuntur. Unde in Iob dicitur: Qui comprehendit sapientes in astutia eorum, et consilia prauorum dissipat . Gregorius  : Certum quippe est, quia sepe hoc dispositioni Dei aperte militat, quod ei per humanum studium friuole resultat. Comprehendit ergo sapientes Dominus in astutia eorum, quando et hoc in usum sue uoluntatis redigit, per quod sibi uoluntas  humana contradicit.

Pertractemus adhuc Hebreorum sapientiam, et uideamus quid prouidendo prohibuit, quid prohibendo prouocauit. Certe cum ad Redemptoris nostri miracula credentium turba conflueret, cum sacerdotes populi inuidie facibus accensi mundum post eum ire proclamarent, dicentes: uidetis quia nichil proficimus? Ecce mundus totus post cum abiit , ut ab illo uim tante conuersionis abscideret, finire eius potentiam morte conati sunt, dicentes: Expedit, ut unus moriatur homo pro populo, et non tota gens pereat . Sed Redemptoris mors ad coniunctionem sui corporis, id est Ecclesie ualuit, non ad separationem. Unde et per legem turturi  uel columbe in figura nostri sacrificii secari guttur precipitur , et non penitus abscidi, ut et post mortem corpori caput inhereat; quia uidelicet mediator Dei et hominum, id est caput omnium nostrum, et uere mundationis hostia unde pro nobis mortem pertulit, inde nobis uerius inhesit. Post sectionem ergo caput turturis suo corpori inheret, quia Christum ab Ecclesia nec mors interueniens diuidit. Persecutores igitur peregerunt hoc, quod perniciose moliti sunt; intulerunt mortem, ut ab eo absciderent fidelium deuotionem, sed inde fides creuit, unde hanc exstinguere infidelium crudelitas credidit; cumque se existimant eius miracula persequendo abscidere, hec nimirum compulsi sunt nesciendo dilatare. Ille igitur Dei et hominis  Filius dum seipsum a Iudeis occidi permisit, resurgendo sibi Ecclesiam inseparabiliter coniunxit. Comprehendit ergo sapientes Dominus in astutia eorum, quando et hoc ad pietatis sue obsequium redigit, quod contra illum humana crudelitas exarsit. A Iudeis enim crucifixus, et in sepulcro collocatus, tertia die inferno spoliato anima ad corpus rediit, eumque de sepulcro in eternum iam uicturum resuscitans omnibus fere discipulis suis manifestus apparuit: quem bene Eliseus prefigurauit, quando de profundo fluminis ferrum ad manubrium reuocauit . Nam cum quidam ex filiis prophetarum materiam sibi succidisset, accidit, ut  ferrum securis in aquam caderet. Sic Dei et uirginis Filius in carne positus materias cedebat, scilicet Iudeos de infidelitate increpabat. Unde dicitur: Iam securis ad radices arborum posita est . Ab ipsis ergo Iudeis Christus cruci affixus, et in monumento positus diuinitas eius in anima ad infernum descendens, corpus in monumento, sicut ferrum securis manubrium, reliquit, et iterum redeunte ad corpus anima, tanquam ferrum ad manubrium, tertia die surrexit, et discipulos in fide confortauit.

Quod autem Eliseus ferrum non solum ad manubrium reuocauit, sed etiam ad cedenda ligna melius quam prius reparauit, significat, quia Deus Pater non solum ceternum sibi Filium a mortuis  resuscitauit, uerum etiam in dextera sua collocauit, et ad subleuationem humilium et destructionem superborum, atque Ecclesie sue constructionem gloriosius post resurrectionem quam ante passionem uiuificauit, sub cuius pedibus omnia subiecit. Ac si Deus Pater eidem dilectissimo Filio suo diceret: Ecce constitui te super gentes et regna, ut euellas et destruas, et dissipes, et edifices, et plantes . Materie, ligna sunt infructuosa, et significant homines sine fructu bonorum operum.

Ante passionem Christi errores et diuersa dogmata, quasi contrarii flatus, turbabant nauiculam Ecclesie, et totum humanum genus; sed post passionem et resurrectionem eius tranquillitas fidei est reddita, pax Ecclesie concessa, creatura agnoscit  Creatorem, factura factorem, peccatores conuertuntur penitendo ad Deum, claudus sicut ceruus salit; mutorum lingua loquitur, surdorum aures aperiuntur. Hoc iam propheta Ionas prefigurauerat, cum in portum Ioppe nauem intraret, et a facie Domini, ne predicaret Niniuitis, in Tarsis fugeret. Sed quid dicit Scriptura? Misit Dominus, uentum ualidum in mare, et facta est tempestas magna in mari, et nauis periclitabatur . Naute uero inter se sortem mittentes, cecidit sors super Ionam, et statim miserunt eum in mare, et quieuit mare a feruore suo. Sicut ergo post precipitationem Ione mare stat a feruore suo, ita post descensionem Christi ad inferos, et resurrectionem atque  Ascensionem ad celos quieuerunt huius mundi errores, et diuersa philosophorum dogmata, atque superstitiones idolorum.

Sequitur: Et timuerunt uiri timore magno Dominum, et immolauerunt ei hostias, et uouerunt uota. uiri isti non Hebrei, sed gentiles erant, et ideo nauicula eorum sancte Ecclesie typum gerebat. Ante passionem ergo Domini timentes clamabant ad deos suos gentiles; post resurrectionem uero eius, uenerando et colendo Deum timent, et hostias illi immolant, quas iuxta litteram in fluctibus non habebant, sed sacrificium spiritus contribulati; et uouent uota, seipsos uidelicet a Domino amplius non recessuros, cernentes ex fuga tempestatis uerba prophete uera fuisse. Sic sancta uirgo Ecclesia se  deuouit adherere Christo celesti sponso, ut nullis passionibus, siue persecutionibus recedat ab eo. Unde dicitur: Quis nos separabit a caritate Christi? tribulatio, an angustia, an pericula, an gladius , etc.? Ad ipsum ergo Deum et hominem sponsum suum cum summa deuotione sancta Ecclesia de cunctis mundi partibus concurrit, et fideliter accedit, quia se illius pretiosissimo sanguine redemptam esse cognoscit.

Unde Micheas propheta multo antea predixerat, quando Spiritu sancto edoctus figuraliter clamabat: In nouissimo dierum erit preparatus mons domus Domini in uertice montium , etc. Mons domus Domini, id est Dei Filius, in nouissimo dierum, hoc est nouissima hora ueniet conducere operarios,  sanctos uidelicet apostolos atque ecclesiasticos uiros in uineam suam; nimirum in fine seculorum, id est in tempore gratie Christus non solum in montibus, sed super uertices montium, patriarchas uidelicet Moysen, Aaron, Iosue, Samuel, Dauid, et super omnes prophetas, qui de eo uaticinati sunt, est eleuatus, hoc est per mysterium uictoriosissime passionis et resurrectionis in Dei Patris dextera collocatus et glorificatus. Sequitur: Et erit sublimis super colles, ille uidelicet qui humilis apparuit in forma serui, super omne, quod creatum est exaltabitur; et fluent ad eum populi; in morem fluuiorum multe turbe congregabuntur Iudeorum et gentilium, et properabunt gentes credere in eum de omni natione que sub celo est, quod post ipsius  resurrectionem factum est. Omnia scripta prophetarum ad comparationem prophetie de aduentu Saluatoris humilia sunt, nec usque ad uerticem montium pertingentia. Ad conuersationem Christi uniuersa uita hominis comparata campus dicitur et uallis. Et properabunt, inquit, gentes multe, et dicent: uenite, ascendamus ad montem Domini, id est ad Christum; ad uexillum scilicet sancte crucis eius se mutuo prouocantes; et ad domum Dei Iacob, id est ad Ecclesiam Saluatoris Ascensione igitur opus est, ut quisque ualeat bonorum operum passibus ad Christum peruenire. Ipse quippe ad nos Dei Filius misericorditer quasi per quosdam compassionis gradus descendit, et iterum quasi uerus sol  iustitie post resurrectionem suam in dexteram Patris sese recepit.

Hanc nimirum Christi humillimam descensionem, atque in celos gloriosissimam ascensionem Isaias propheta figurate preostendit, cum ad consolationem Ezechie regis solem decem gradus in horologio descendere, et iterum, iubente Domino, per eosdem ascendere fecit . Decem igitur gradus linearum ad Christi mysterium congruere uidentur, ut umbras figurarum in descensione eiusdem Saluatoris nostri salua fidei regula interpretentur; per quos iterum idem Sol iustitie Christus post resurrectionem suam celum ascendit. Primus itaque gradus descensionis Christi de Deo in angelis fuit, quia magni consilii angelus exstitit; secundus in patriarchis,  quia ut ait Apostolus: In omnibus ipse est operatus ; tertius in legis datione, quia et in lege ipse locutus est; quartus in Iesu Naue, cum populum in terram promissionis induceret; quintus in iudicibus, quia eumdem populum per eos ipse iudicauit et rexit; sextus in regibus Iudeorum, quia in eis ipse regnabat; septimus in prophetis, quia in eis ipse prenuntiabatur; octauus in pontificibus, quia ipse est summus pontifex et sacerdos summi Patris sui; nonus in homine, quia ut nos redimeret, nostre mortalitatis carnem assumpsit; decimus in passione quam pro nobis humiliter ac misericorditer pertulit. Per hos decem gradus, quasi per umbram prisce legis, Christus ad nos de sinu Patris descendit, ac rursum post resurrectionem suam ipse  sol iustitie per eosdem celum ascendit, et omnem illam umbram legis, ueritatis radiis illustrauit. Ipse quippe est lumen in se credentium, uita in se confidentium, uia ad celum peruenire cupientium; ipse fons spiritualium carismatum, ipse mons omnium uirtutum, ipse conseruator bene uiuentium, ipse reparator pereuntium, ipse piissimus medicus infirmorum, ipse potentissimus resuscitator est mortuorum. Ipse nimirum in huius mundi delectationibus uiuentes, ne inutiliter uitam consumant, mortificat; ipse in peccatis perseuerantes ne omnino pereant, uiuificat.

Unde beata Anna mater Samuelis exsultans, et Deum tota mente laudans: Dominus mortificat, et uiuificat; deducit ad inferos, et reducit .  Dominus sine dubio illos mortificat uitiis, et uiuificat uirtutibus, quos per passionem et resurrectionem dilectissimi Filii sui ad eternam uitam predestinauit. Quod autem repetit, adiungens, deducit ad inferos, et reducit; ad illum quod ait Apostolus respicit. Ait enim: Si consurrexistis cum Christo, que sursum sunt querite . Salubriter quippe mortificantur, quibus dicitur: Que sursum sunt querite, non que super terram; ut sint uidelicet illi qui esurientes transierunt terram. Mortui estis, inquit, salubriter scilicet, et uita uestra abscondita est cum Christo in Deo . Oportet igitur nos et mori mundo, et uiuere Deo; quia Christus mortuus est propter peccata nostra, et resurrexit propter iustificationem  nostram. Dominus, inquit, mortificat, et uiuificat, deducit ad inferos, et reducit. Potest etiam hoc ad Christum referri, quia ipsum Deus Pater pro populo suo secundum carnem mori permisit, ad inferos deduxit, a mortuis resuscitauit, et ad suam dexteram collocauit. Unde dicitur: Non derelinques animam meam in inferno . De quo iterum subiungit, dicens: Dominus pauperem facit et ditat, humiliat et subleuat . Deus Pater propter nos pauperem fecit Iesum Christum, dum illum dedit incarnari pro nobis, et eumdem ditauit excellentissime gloria resurrectionis. Suscitat, inquit, de puluere egenum, et de stercore eleuat pauperem. Ac si apertius diceret: Cito Deus suscitauit egenum Christum, qui pro nobis pauper factus est, ut caro  eius non uideret corruptionem; de puluere suscitauit, quia eum de corruptione eripuit. Unde dicitur: Non dabis Sanctum tuum uidere corruptionem.

Sequitur: Et de stercore eleuat pauperem, id est de massa peccatrici, de populo uidelicet Iudaico. In quo populo cum se dixisset Apostolus Ecclesiam persecutum fuisse, addidit, dicens: Que mihi fuerunt lucra, propter Christum reputaui stercora . Iterum subiungit, dicens: Ut sedeat cum principibus, et solium glorie teneat. Aperte ista de Christo dicuntur: Ut sedeat, inquit, cum principibus, cum illis scilicet quibus dicitur: Sedebitis et uos super sedes duodecim, iudicantes duodecim tribus Isrel  Et solium glorie teneat, sedendo uidelicet in equalitate Patris, et quia Pater omne  iudicium dedit Filio , et quia regni eius non erit finis . Regni utique Dei et uirginis Filii Iesu Christi non erit finis, quia ipsum constituit Deus Pater super omnia opera manuum suarum . De quo Gabriel archangelus ait ad gloriosissimam uirginem matrem eius: Dabit illi Dominus Deus sedem Dauid patris eius, et regnabit in domo Iacob in eternum, et regni eius non erit finis . Ipse procul dubio est fortissimus leo de tribu Iuda, qui Goliath, id est diabolum, totius uidelicet caput malignitatis expugnauit, et Philistheos, demones scilicet, superauit, et Ecclesiam suam de illorum manu liberauit.

Pugna ergo Philisthinorum contra Isrel, pugna demonum contra sanctam Ecclesiam accipi potest.  Goliath quippe diaboli superbiam significat, quam Dauid, Christus scilicet, singulari certamine, per crucem uidelicet et resurrectionem suam prostrauit, et populum Dei eripuit; qui etiam leonem et ursum interfecit, diabolum scilicet et Antichristum, alterum nunc latenter insidiantem, alterum postea manifeste seuientem. Prouocauit itaque ad pugnam superbia humilitatem, malitia benignitatem, auaritia caritatem, creatura Creatorem, diabolus Christum. Accepit arma bellica Dauid, que pro etate et parua statura portare non potuit, et abiecit. Accepit quinque lapides de flumine, et posuit in uase pastorali: his armatus uicit. Sic et Christus tempore reuelationis Noui Testamenti, insinuande uidelicet  et commendande gratie, deposuit corporalia legis sacramenta, que non sunt imposita gentibus, que scilicet legimus in ueteri lege, et carnaliter non obseruamus, et ad aliquam significationem premissam posita intelligimus. Hec deposuit Christus tanquam onera legis, et ipsam legem accepit. Quinque enim lapides quinque libros Moysi significant. Tulit Christus quinque lapides de flumine, id est de seculo, labitur enim uelut aqua mortale seculum. Erant in flumine tanquam lapides quinque libri primo populo. Illic uacabant, et nichil proderant. Transibat supra fluuius, sed Dauid, id est Christus accepit gratiam, ut lex esset utilis, que sine gratia impleri non poterat. Plenitudo enim legis caritas est . Quia ergo legem gratia facit, significatur gratia lacte;  hoc est enim in carne gratuitum, ubi mater non querit accipere, sed dare. Gratis dat, et contristatur si desit qui accipiat. Ostendit Dauid legem sine gratia operari non posse, cum illos quinque lapides, quibus significatur lex in libris quinque, coniungere uolens gratie, posuit in uase pastorali quo lac solebat mulgeri: his armatus processit contra superbum. Tulit lapidem unum, et iecit, eumque in fronte percussit, et ex eo corporis loco cecidit, ubi signum Christi non habuit. Quinque lapides accepit, sed unum misit Quinque libri electi sunt, sed unitas uicit. Plenitudo ergo legis, ut ait Apostolus, caritas est. Sufferentes inuicem in dilectione, studentes seruare unitatem Spiritus in uinculo pacis . Illo deiecto, Dauid gladium eius abstulit, et caput  illi precidit. Sic et Christus diabolum de suis occidit, quando crediderunt magi quos ille manu habebat, et de quibus alios trucidabat, et conuerterunt linguas contra diabolum; et sic Golie gladio suo caput absciditur. Quasi proprio seipsum diabolus gladio interfecit, quando in cor Iude, ut Filium Dei traderet Iudeis, misit. Ille hostis malignus, uelut proprio est gladio interemptus, et in quibus confidebat armis spoliatus, quando Dei Filium per manus Iudeorum morti tradidit. Ille uerissimus Dei et uirginis Filius tunc eumdem serpentem antiquum, id est diabolum, uicit, et catenis igneis in profundum inferni religauit, et eius uasa diripuit; quando per eius maligni hostis membra in cruce positus in  manus Patris animam commendauit. In qua etiam anima ad infernum descendens, suos qui ibidem captiui tenebantur, abstraxit, et tertia die a mortuis resurgens eos secum quadragesimo die ad celos subleuauit. Non enim pro suis, sed pro peccatis nostris passionem sustinuit, et ideo quos de potestate inimici eripuit, secum ad celos reportauit. Unde beatus Petrus ait: Christus pro peccatis nostris mortuus est, iustus pro iniustis, ut nos offerret Deo , etc. In cuius persona beatus Iob sancte Ecclesie typum tenens, loquitur dicens: Hoc passus sum absque iniquitate manus mee, dum haberem mundas ad Deum preces . Gregorius  : Absque iniquitate enim manus sue Dei et hominis Filius passionem pertulit, quia peccatum non fecit,  nec dolus inuentus est in ore eius , et tamen dolores crucis pro nostra redemptione tolerauit. Qui solus pre omnibus mundas ad Deum preces habuit, quia et in ipso dolore passionis pro persecutoribus orauit, dicens: Pater dimitte illis: non enim sciunt quid faciunt . Quid enim dici quid cogitari in prece mundius potest, quam cum et illis misericordia intercessionis tribuitur, a quibus dolor passionis toleratur?

Unde factum est ut Redemptoris sanguinem, quem seuientes fuderant persecutores, postmodum credentes biberent, eumque esse Dei Filium predicarent. De quo sanguine apte subiungitur: Terra ne  operias sanguinem meum, neque inueniat locum in te latendi clamor meus . Peccanti homini dictum est: Terra es, et in terram ibis ; que scilicet terra Redemptoris nostri sanguinem non abscondit, quia unusquisque peccator, redemptionis sue pretium sumens, confitetur ac laudat, et quibus ualet proximis, innotescit. Terra etiam sanguinem Christi non operuit, quia sancta Ecclesia redemptionis sue mysterium in cunctis iam mundi partibus predicauit.

Notandum quod subditur: Neque inueniat in te latendi locum clamor meus. Ipse enim redemptionis sanguis qui sumitur, clamor nostri Redemptoris est. Unde etiam Paulus dicit: Et sanguinis aspersionem melius loquentem, quam Abel . De Abel  sanguine dictum fuerat: uox sanguinis fratris tui clamat ad me de terra . Sed sanguis Christi melius loquitur quam Abel, quia sanguis Abel mortem fratricide fratris petiit, sanguis autem Domini uitam persecutoribus impetrauit.

Ut ergo in nobis sacramentum Dominice Passionis et Resurrectionis non sit otiosum, debemus imitari quod sumimus, et predicare ceteris quod ueneramur. Locum ergo latendi clamor eius in nobis inuenit, si hoc quod mens de eius passione et resurrectione credit, lingua tacet. Ne ergo in nobis clamor eius lateat, sed unusquisque iuxta modum suum uiuificationis sue mysterium proximis innotescat, libet mentis oculos ad Dominice Passionis  horam reducere, cum Iudei persequentes seuirent, discipuli metuentes fugerent: qui enim in carne mori uidebatur, nequaquam Deus esse credebatur. Unde hic apte subditur: Ecce enim in celo testis meus, et conscius meus in excelsis. Cum enim fides labefactaretur in terra, erat et testis in celo. Testis quippe Filii Pater est de quo ipse in Euangelio dicit: Qui misit me Pater, ipse testimonium perhibet de me . Qui recte etiam conscius dicitur, quia una uoluntate, uno consilio Pater cum Filio semper operatur. Cuius etiam testis est, quia nemo nouit Filium, nisi Pater . Tunc ergo iehsu Christus in celo testem, et conscium in excelsis habuit, quando hi qui eum morientem carne cernebant, diuinitatis eius potentiam considerare  nesciebant. Et cum ignorarent homines in morte, tamen mediator Dei et hominum nouerat, quid cum ipso operabatur Pater. Quod fortasse etiam ad eius corporis uocem, id est ad Ecclesiam referri ualet. Sancta namque Ecclesia idcirco aduersa presentis uite tolerat, ut hanc superna gratia ad premia eterna perducat. Carnis sue mortem despicit, quia resurrectionis glorie intendit, et transitoria sunt, que patitur, perpetua que prestolatur. De quibus nimirum perpetuis bonis dubietatem non habet, quia fidele iam testimonium, Redemptoris sui uidelicet gloriam, tenet. Carnis quippe eius resurrectionem mente conspicit, atque ad spem fortiter conualescit;  quia quod in suo iam uidet capite factum, sperat in eius omnino fieri corpore. Quam sanctam Ecclesiam Psalmista conspiciens in perpetua perfectione mansuram, sub appellatione lune describit, dicens: Luna perfecta in eternum . Quam quia ad resurrectionis spem Dominica resurrectio roborat, recte subiungit: Et testis in celo fidelis. Ut ergo de sua resurrectione non trepidet, iam in celo, qui resurrexit a mortuis testem habet. Fidelis itaque populus cum aduersa patitur, ad spem sequentis glorie mentem erigat, et Redemptoris sui resurrectione confidens, dicat: Ecce enim in celo testis meus, et conscius meus in excelsis. Qui recte conscius dicitur, quia naturam nostram non solum creando nouit, sed etiam assumendo; scire enim  eius, nostra suscepisse est. Unde etiam per Psalmistam dicitur: Ipse scit figmentum nostrum . Quid enim mirum, ut figmentum nostrum dicat specialiter scire, dum constet nichil esse quod nesciat. Sed figmentum nostrum eius est scire, hoc in seipso ex pietate suscipere. Que tamen uox cum beato Iob congruere nobis etiam singulis potest. Omnis enim qui ex eo quod agit, humanas laudes appetit, testem in terra querit; qui autem de actibus suis omnipotenti Deo placere festinat, testem se habere in celo considerat, et sepe contingit, ut ipsa quoque in nobis bona opera ab incautis hominibus reprehendantur. Sed quia homo testem in celo habet, reprehensionem hominum metuere non debet.

 Reuera Deus Pater testis est Filii, quia ipse eum misit de celis, ut uiam salutis ostenderet humano generi. Ille ergo in hunc mundum ueniens a Patre missus, eternam predicauit salutem Iudeis et gentibus. Ionas quippe qui mittitur ad predicandum Niniuitis, eumdem preostendit Dei Filium in operibus suis, cui dicitur a Domino: Surge, et uade in Niniuen ciuitatem magnam, et predica in ea predicationem, quam ego loquor ad te . Ac si Deus Pater Christo diceret: Surge et uade in Niniuen, hoc est in mundum, et predica in eo predicationem, quam ego loquor ad te, unicum Filium meum, quem ante secula genui. Predicatio ergo Christi Patris est. Unde ipse in Euangelio ait: Ego a me  ipso non loquor . Et iterum: Mea doctrina non est mea, sed eius qui misit me Patris . Sequitur: Et surrexit Ionas id est Christus a morte quam uoluntate Patris pro humani generis redemptione sustinuit, et destruxit; et abiit in Niniuen, hoc est in uniuersum mundum per apostolos, in quibus nimirum loquebatur; et ibat iuxta uerbum Domini, id est secundum Patris preceptum. Allegorice Christus postquam ab inferis uictor reuertitur, proprie resurgere dicitur; et predicare, quando apostolos mittit ad predicandos homines in nomine Patris, et Filii, et Spiritus sancti. Hoc est iter trium dierum. Hoc tamen sacramentum humane salutis uia unius diei, id est unius Dei confessione perficitur, Iona, id est Christo in  apostolis predicante, qui dixit: Ego uobiscum sum omnibus diebus, usque ad consummationem seculi . Tam ampla erat ciuitas Niniue, ut uix posset circuiri itinere dierum trium.

Missus ergo Dei Filius a Patre in hunc mundum uenit, et oues que perierant domus Isrel requisiuit , et ut ad pascua semper uirentia redirent, blande ac misericorditer admonuit. Hoc nimirum in Saule prefigurabatur, quando ad querendas asinas a patre mittebatur . Saul asinas Patris querens in regno est assumptus, et Saluator a Patre de celis missus ad oues que perierant domus Isrel, ac pro earumdem ouium salute passus, super cunctum populum in regem assumptus est. Hoc enim significant asine, quod oues; Saul a Samuele  accipit armum, et Christus post passionem et remissionem suam a Deo Patre accipit principatum. Saul a Samuele est unctus, et Christus a Deo Patre spirituali unctione delibutus. Ab humero Saul populo supereminebat, quia caput nostrum, scilicet Christus super omnia in dextera Patris est eleuatus. Per passionem itaque et resurrectionem illius omnia sunt ei subiecta, sicut multo antea humane saluti consulendo ait Zacarias propheta: Sileat omnis caro a facie Domini: quia consurrexit de habitaculo sancto suo . Non simpliciter ait: Surrexit, sed, consurrexit; quia multos secum de eterna morte ad Patrem, qui est summum bonum, traxit. Consurrexit, inquit, de tabernaculo  sancto suo. Quasi enim de habitaculo sancto suo surrexit, cum ad liberationem humani generis de sinu Patris descendit, a quo nunquam recessit: consurrexit itaque Christus, cum ad redemptionem populi sui de habitaculo suo, patriarchis et prophetis, apostolis et euangelistis, in quibus et per quos uniuersas gentes ad eternam uitam reuocauit, loquebatur.

Iterum propheta subiungit, dicens: Ostendit mihi Dominus sacerdotum magnum Iesum stantem coram angelo Domini; et Satan stabat a dextris eius ut aduersaretur ei . Allegorice Dominus iehsu Christus sacerdos magnus est in eternum secundum ordinem Melchisedech, qui cum uideri ipse non potest, a Domino ostenditur per carnis assumptionem  stans coram angelo, per quem angelus magni consilii intelligitur. Non tamen quod duas in filio accipiamus personas, sed quod unus et idem quasi homo sordidatus ostenditur, et quasi angelus mediator Dei et hominum apparere dicatur. Stat autem, quia stabili consistit gradu. Sequitur: Et Satan stabat a dextris eius, ut aduersaretur ei, quia Dominus tantatus est per omnia absque peccato , et tentator a dextris stat, quia Christi uirtutibus contraire nititur. Et dixit Dominus ad Satan: Increpet in te Dominus, Pater scilicet, non quod Christus increpare non possit, sed quia ex unitate nature, cum alter increpauerit, increpet et ipse qui loquitur, quia Pater, et Filius unus est Dominus. Unde dicitur: Qui uidet me, uidet et Patrem  . Dicat ergo Christus sacerdos magnus: Increpet Dominus in te Satan; et increpet Dominus in te, qui elegit Ierusalem. Deus in hoc loco per tertiam personam loquitur. Ac si apertius diceret: Increpatio Dei tue male uoluntati effectum auferat, ne quantum cupis, tantum noceas. Iste Dei et uirginis Filius elegit Ierusalem, id est Ecclesiam, que Dei pacem contemplatur. Hic est torris erutus de igne, quia in seculo fuit, nec eius incendio est attactus, ardet enim rubus, et non comburitur . Hic est etiam indutus sordidis uestibus, quia qui peccatum non fecit, pro nobis factus est peccatum. Sed hec sordida uestis est ei ablata, cum nostra, in cruce patiendo, deleuit peccata; ut quia ille sordidis uestibus indutus est, nos  resurgentes in eo semper candida habeamus uestimenta. Mutatoria sunt caro iam immortalis et impassibilis. Cidaris super caput eius splendorem diuine maiestatis indicat, ut idem Deus et homo intelligatur. Gregorius  : Stabat a dextris eius Satan, quia illum et populum rapuit, qui dudum dilectus fuit. Gentilitas, que pro sinistra habita fuerat, credidit; et Iudaicus populus, qui pro dextera, ad perfidiam declinauit. Sed quia reliquie in fine saluande  sunt, Dominus remouet, Satan a dextris suis, dicens: »Increpet Dominus in te Satan:« eiusdem etiam populi liberationem indicat, qui elegit Ierusalem.

Iterum subiungit, dicens: Hec dicit Dominus  Deus excercituum: Si in uiis meis ambulaueris, et custodiam meam custodieris, tu quoque iudicabis domum meam, et custodies atria mea, et dabo tibi ambulantes de eis, qui nunc assistunt hic. Dirigitur sermo Dei ad Christum pro nobis in carne pauperem factum, ad quem refertur, uelut ad caput, quidquid de eius membris dicitur, quia noster profectus eius uictoria est. Ipse enim humanitatem nostram misericorditer suscepit, in qua diabolum uicit, infernum spoliauit, et nos secum ad eternam uitam resuscitauit. Cum ergo uenerimus in uirum perfectum, in mensuram etatis plenitudinis Christi, idem Christus iudicabit domum Dei, scilicet nos qui sumus Ecclesia, pro meritis singulorum, constituens in Ecclesiis prophetas, apostolos, doctores et huiusmodi;  quod iam in primitiua Ecclesia fecisse legitur. Unde est illud: Deus stetit in Synagoga deorum; in medio autem deos diiudicat , diuidens singulis prout uult . Tunc etiam dabuntur eidem Filio Dei et uirginis angeli ad ministrandum, id est homines, qui adhuc in carne constituti angelicam uitam ducent; qui non fluctuabunt, sed assistent ei, cum illo stantes stabiles. Sequitur: Audi, Iesu, sacerdos magne, tu et amici tui, qui habitant coram te, quia uiri portendentes sunt. Prius promiserat et quod iudicaret domum eius, et custodiret atria, et haberet angelos ministros, id est angelice dignitatis; nunc uero dicit ei et amicis  eius, id est discipulis eius et prophetis, qui sunt uiri portendentes, positi scilicet in signum futurorum, quia plenam felicitatem, et perfectam beatitudinem sunt habituri, quando ille uenerit, cui nomen est ORIENS . Qui etiam lapis dicitur angularis, coniungens duos parietes in unum , super quem lapidem septem oculi sunt, de quibus Isaias. Requiescet, inquit, super eum spiritus sapientie et intellectus, spiritus consilii et fortitudinis, spiritus scientie et pietatis, et repleuit eum spiritus timoris Domini . Iterum dicit: Ecce enim ego adducam ORIENTEM SERuUM MEUM. Quia ecce lapis quem dedi coram Iesu, super lapidem unum septem oculi sunt. Allegorice iehsu sacerdos magnus Saluator Dominus est, et amici eius apostoli sunt,  qui sunt portendentes, id est facta eius mystice aspicientes, et de presentibus futura cognoscentes, qui cecum natum super gentilem populum interpretati sunt. Ipse etiam secundum aliam figuram ORIENS dicitur pro lumine, et lapis, qui secundum Danielem de monte abscissus est , pro robore quo omnia regna conterit. Dicatur ergo a Deo Patre Christo Saluatori: Tu et apostoli tui, audite promissiones quas feci in uobis implendas. Et statim uertitur sermo ad auditores loquens de Iesu Christo: Ecce enim ego ad seruum meum orientem, Dominum scilicet Christum, qui et lapis est conterens inimicos: quem ego dedi coram Iesu filio Iosedech; quia post illum uenit, et in facie eius datus  est, quia per se intelligebat illum prefigurari, in quo uno septem sunt oculi; quia in illo est plenitudo totius gratie spiritualis. Iterum dicit: Ecce ego celabo sculpturam eius ait Dominus exercituum; et auferam iniquitatem terre illius in die una. Seruat metaphoram lapidis. Quasi dicat: Hunc lapidem. scilicet Christum clauis crucis et lancea militis faciam uulnerari, et in eius passione delebitur iniquitas terre in una die, hoc est hodierna, de qua dicitur: Hec dies quam fecit Dominus; exsultemus et letemur in ea . Sequitur: In die illa, dicit Dominus exercituum, uocabit uir amicum suum subter uineam, et subter ficum. Ac si apertius diceret: In die resurrectionis Christi uocabit uir, id est perfectus in Christo, amicum suum, scilicet credentes  in Christo ex Iudeis uel gentibus, ut sint sub uinea, cuius fructus letificat cor hominis, qui ait: Ego sum uitis . Et subter ficum, id est dulcissimam sancti Spiritus refectionem.

Iterum angelus Zacariam prophetam interrogat, dicens: Quid uides? Et respondit: Ecce ego uideo candelabrum totum aureum, et lampas eius super caput ipsius, et septem lucerne super illud et septem infusoria, et due oliue super caput illius, una a dextris, scilicet lampadis, et altera a sinistris eius . Allegorice. Candelabrum aureum Ecclesia est propter spiritualem intelligentiam Scripturarum; lampas Christum significat, qui in Ecclesia  fulget; septem lucerne et suffusoria earum sancti Spiritus gratiam designant, per quas oleum misericordie Dei suscipit Ecclesia; due oliue Moyses et Elias, id est lex et prophete, qui de Christi passione predicauerunt, uel Euangelium, quod ad dextris et lex que a sinistris, prefigurabant. Iterum subiungit, dicens: Quis es tu, mons magne, coram Zorobabel? Et educet lapidem primarium, et exequauit gratiam gratie. Mons in hoc loco diabolus est et Antichristus, qui audet se erigere contra Christum, dicens: Hec omnia tibi dabo, si procidens adoraueris me . Quem Dominus calcans, dicit: uade Satanas: scriptum est enim: Dominum Deum tuum adorabis, et illi soli seruies . Lapis primarius est uerbum, quod in principio erat apud  Patrem, et de sinu eiusdem Patris descendit in uterum castissime uirginis, qui equat gratiam legis gratie Euangelii, ut equale munus accipiant et credentes ex Isrel et populus gentium. Quidam allegorice duos ramos oliuarum uel spicas, et filios olei, id est pinguedinis, uel splendoris, sacerdotium interpretantur et legem, que prebet gaudium uniuerse terre. Alii Enoch et Eliam, quorum alter in preputio, alter in circumcisione placuit Deo, et cum corpore raptus est in celum. Lapis ergo primarius Christum significat, quem Iudeorum sacerdotes interficere conabantur, ne illius fides amplius cresceret in gentibus.

Nam et in hoc quod Saul nocte satellites suos in  domum Dauid misit, ut eum custodirent; sepulturam et resurrectionem Christi presignauit. Saul in hoc loco Iudeorum regnum significat. Dicatur ergo: Misit Saul nocte satellites suos in domo Dauid, ut custodirent eum, et interficeretur mane . Misit gens Iudeorum principes sacerdotum et milites, qui Christum custodirent in sepulcro, ut interficeretur mane, id est ut memoria eius et fides de cordibus hominum auferretur. Crucifixus enim Christus, mortuus est et sepultus. Erat illi sepultura tanquam domus, ad quam custodiendam misit regnum, id est populos Iudeorum et principes sacerdotum, quando ad sepulcrum Domini custodes adhibiti sunt. Quod custodita est domus, ut Dauid interficeretur, ad corpus Christi refertur, quod in  sepulcro custoditur: Christi enim nomen tollere, Christum est interficere; non enim crederetur in Christum si custodum preualeret mendacium, qui dixerunt: Nobis dormientibus uenerunt discipuli eius, et furati sunt eum . Sed neque Saul potuit interficere Dauid, nec regnum Iudeorum tollere memoriam Christi. Qui autem de uirtute Saul, id est de regno Iudeorum presumpserunt, in Christum offenderunt, in lapidem scilicet offensionis tanquam in statuam hedi, et eis hedus uisus est agnus, quia in quo peccatum non inuenerunt quasi peccatorem occiderunt. Ipse quippe ab eis seipsum crucifigi permisit Non quia ipsi preualuerunt, sed quia ipse uoluit. Passus est pro totius mundi salute non coactus, sed sua sponte. Unde in  in tertio psalmo loquitur ipse: Ego dormiui et soporatus sum; quia Dominus suscepit me . Et iterum: Non timebo millia populi circumdantis me , etc.

Hic ostenditur finis rei, id est passionis; unde proponit non esse timendum. Quare? Quia Dominus suscepit et exaudiuit me. In quo? in hoc scilicet, quia ego surrexi a morte, et quia Pater suscepit me in regno, unde misso Spiritu confirmat predicatores. Et merito; quia mortem sponte suscepit. Et hoc est quod dicit, quia ego dormiui, id est passioni mee sponte permisi, et soporatus sum. uel secundum aliam litteram, et somnum cepi, id est mors subsecuta est, ut a dormitione transitur ad somnum. Aliter secundum seriem littere: Quia Dominus  suscepit me. Iudei seuiunt contra me, sed non dormirem, nisi uellem; et hoc est, ego dormiui. Cum pondere ergo pronuntiandum est. Qui tantus sum, dormiui, id est iniuriis affectus fui. Et soporatus sum, scilicet in corde terre sepultus. Et post exsurrexi, quia Pater suscepit me. Sequitur: Non timebo millia populi circumdantis me. Ad si diceret: Quia Dominus suscepit me, ideo modo sum liberatus et amplius non timebo millia populi circumdantis me pendentem in cruce. Augustinus: Quanta multitudo crucifixum circumstetit, que post resurrectionem nichil ei nocere potuit. Aliter: Ego dormiui et soporatus sum, etc. Ac si Dei et uirginis Filius diceret: uere Dominus exaudiuit me, quia ego non  coactus, sed spontanea uoluntate ductus dormiui, id est tribulationes pertuli. Et non solum dormiui, sed etiam soporatus sum, id est mortem sustinui, et exsurrexi; quod ne ex se uideretur habuisse, subdit: Quia Dominus suscepit me, id est rursum assumpsit: Dominus quippe suscepit me de utero, suscepit de sepulcro. Sequitur: Non timebo millia populi circumdantis me, etc. Ac si apertius diceret: Quia Dominus suscepit me, non timebo, et ut non timeam in meis discipulis. O Domine, exsurge, id est fac me exsurgere, ut qui nunc iacent in timore sint excellentes in persecutione; et in tantum fac eos exsurgere, ut saluum me facias in meis, id est ut facias eos perseuerare; quia qui perseueraueuit usque in finem, hic saluus erit . Tu Pater  et Deus meus, id est meorum fidelium: non enim colunt alium Deum, nisi te solum Creatorem omnium. His uerbis quid aliud indicat prophetia, quod Christus dormierit, et resurrexerit, nisi somnus esset mors, et euigilatio resurrectio? Quod et in psalmo quadragesimo manifestius ostenditur, ubi ipse de se loquitur.

Tu autem, Domine, miserere mei, et resuscita me: et retribuam eis . Superius dixerat: Beatus qui intelligit super egenum, et pauperem ; et in hoc loco clamat ad Patrem, dicens: Miserere mei, et resuscita me. Ac si apertius diceret: Miserere mei, quia egenus, et pauper sum.

Nota, quia Christus ut homo petit, qui ut Deus facit quod petit. Miserere, inquit, mei, et in hoc resuscita  me, ut retribuam eis in presenti, ut dispergantur; et in futuro, ut damnentur. Augustinus: Quod enim Iudei nunc dispersi sunt per uniuersum mundum, ad admonitionem eorum est, nondum ad damnationem, quod uere in nouissimo erit. Iterum subiungit, dicens: In hoc cognoui quoniam uoluisti me; quoniam non gaudebit inimicus meus super me. Ac si diceret: In hoc enim quoniam uoluisti me, id est quod semper placuit tibi, cognoui, quoniam non gaudebit inimicus meus super me, id est quod me resuscitabis, unde non gaudebunt. Gauisi sunt enim de morte, sed erubuerunt de resurrectione. uel ita: In hoc cognoui, quoniam non gaudebit inimicus meus super me, scilicet quoniam resuscitas me, cognoui, quoniam uoluisti me, id est diligis  me. In hoc enim quod resuscitat, apparet et Patris dilectio.

Aliter: Tu autem, Domine, cui in hoc obedio, miserere mei, id est prebe meis misericordiam me resuscitando. Hoc modo miserere, id est resuscita me, et retribuam eis, uel in bonum conuertendo, uel in malum iudicando eos, post eorum iudicium iudex constitutus. uel etiam hic retribuam eis temporaliter, quia per hoc quod putauerunt retinere et locum et gentem, scilicet mortem meam; hoc potius erit causa, quare amittant et locum et gentem: nam post quadraginta duos annos captiuati sunt et interfecti a Tito et uespasiano. Et reuera Pater me resuscitabis, quia non gaudebit inimicus meus super me resuscitato, qui gauisus est de me mortuo.  Et in in hoc scilicet quod me resuscitabis, cognoui ego quoniam uoluisti me, id est placuit tibi obedientia mea et sacrificium meum; quasi inimicus meus non gaudebit, ego autem gaudebo: et hoc est quod dicit: Me autem suscepisti de sepulcro, uel susceptum tuum fecisti propter innocentiam, quia solus inter mortuos liber  exsolui quod non rapui, et non solum resuscitasti, sed et confirmasti, id est immortalem et impassibilem posuisti in conspectu tuo in eternum. Immortalem quippe Deus Pater confirmauit Iesum Christum Filium suum in gloria, quia ipse est angelorum, et omnium sanctorum uera uita, de quo dicitur: Christus resurgens ex mortuis iam non moritur, mors illi ultra non dominabitur: quod enim uiuit, uiuit Deo .

 Et de quo beatus Iob: Scio quod Redemptor meus uiuit, et in nouissimo die de terra surrecturus sum . Gregorius  : Qui enim non ait, Conditor, sed Redemptor meus uiuit, aperte illum denuntiat, qui postquam omnia creauit, ut nos de captiuitate redimeret, inter nos incarnatus apparuit, suaque passione nos a perpetua morte liberauit.

Et notandum, quanta fide se beatus Iob in uirtute diuinitatis astringat de quo per Paulum dicitur: »Si crucifixus est ex infirmitate: uiuit tamen ex uirtute Dei .« Ait namque: »Scio quod Redemptor meus uiuit.« Ac si apertis uocibus  dicat: Infidelis quisque illum flagellatum, derisum, palmis cesum, corona spinea coronatum, sputis iniuriatum, crucifixum et mortuum nouit. Ego autem illum post mortem uiuere certa fide credo, libera uoce profiteor; quia Redemptor meus uiuit, qui inter peccatorum manus occubuit. Sed quid, beate Iob, per resurrectionem confidis, aperta quesumus uoce confitere. Sequitur: »Et in nouissimo die de terra surrecturus sum.« Quia uidelicet resurrectionem quam in se ostendit, in nobis etiam futura est. Resurrectionem quippe quam ipse monstrauit, nobis promisit, quia sui capitis gloriam secuta sunt membra. Redemptor ergo noster suscepit mortem, ne mori timeremus. Ostendit resurrectionem, ut nos resurgere posse confidamus. Unde et eamdem mortem non  plusquam triduana esse uoluit, quia si in illo resurrectio differretur, in nobis omnimodo desperaretur. Quod bene de illo per Prophetam dicitur: »De torrente in uia bibet; propterea exaltabit caput .« Quasi enim de quodam flumine nostre passionis, non in mansione, sed in uia dignatus est bibere, qui  mortem transitorie, id est ad triduum contigit, atque in eadem morte nequaquam sicut nos usque in finem seculi remansit, sed statim post triduum in eternum uicturus surrexit. Quid in eius corpore, id est Ecclesia, sequatur, ostendit: monstrauit quippe exemplo, quod promisit in premio; ut sicut ipsum resurrexisse fideles agnoscerent, ita in seipsis in fine mundi resurrectionis premia sperarent.  Ecce nos per mortem carnis usque ad finem mundi remanemus in puluere, ille autem die tertia ab ariditate mortis uiruit, et diuinitatis sue nobis potentiam ipsa sue carnis innouatione ostendit. Quod bene per Moysem uirgis duodecim in tabernaculo positis demonstratur. Nam cum Aaron sacerdotium, qui de tribu Leui fuerat, despiceretur, duodecim uirge iuxta duodecim tribus in tabernaculo poni precipiuntur. Et ecce uirga Leui uiruit, et quid uirtutis in munera Aaron haberet, ostendit . Quo uidelicet signo quid innuitur, nisi quod omnes, qui usque ad finem mundi iacemus in morte, quasi uirge reliquie in ariditate remanemus? Sed, cunctis uirgis in ariditate remanentibus, uirga Leui ad florem rediit, quia eorpus Domini, ueri scilicet sacerdotis nostri  in mortis ariditate positum, in florem resurrectionis erupit. Quo flore Aaron recte sacerdos esse cognoscitur; quia hac resurrectionis gloria Redemptor noster, qui de tribu Iuda ac Leui ortus est, intercessor pro nobis esse monstratur. Hec igitur uirga Aaron post ariditatem iam floret, sed uirge duodecim tribuum in ariditate remanent; quia iam quidem corpus Domini post mortem uiuit, sed nostra adhuc corpora usque in finem mundi a resurrectionis gloria differuntur. Unde caute hanc eamdem dilationem intulit, dicens: »Et in nouissimo die de terra surrectiorus sum.« Habemus ergo spem resurrectionis nostre, considerata gloria capitis nostri. Sed quis recogitatione  tacita forsitan dicat, quod idcirco ille surrexit a morte; quia unus idemque Deus et homo mortem, quam ex humanitate pertulit, ex diuinitate superauit. Nos uero, quia puri homines sumus, a morte resurgere per nos minime possumus. Recte in resurrectionis eius tempore, etiam multorum »corpora sanctorum qui dormierant, surrexerunt ,« ut et in se nobis exemplum ostenderet, et de aliorum qui nobis per puram humanitatem similes fuerant, nos resurrectione roboraret: quatenus cum se homo desperaret percipere, quod in se ostenderat Deus homo, hoc in se fieri posse presumeret, quod in ipsis factum cognosceret, quos puros fuisse homines non dubitaret. Sunt uero nonnulli, qui considerantes, quod spiritus carne soluitur, quod caro in  putredinem uertitur, quod putredo in puluerem redigitur, quod puluis in elementis soluitur, antequam ab humanis oculis uideatur, resurrectionem fieri posse desperant: et dum arida ossa inspiciunt, hec uestiri carnibus. rursumque ad uitam uirescere posse diffidunt. Qui et si resurrectionis fidem ex obedientia non tenent, certe hanc tenere ex ratione debuerant. Quid enim quotidie nisi resurrectionem nostram in elementis suis mundus imitatur? Per quotidiana quippe momenta lux ipsa temporalis quasi moritur, dum superuenientibus noctis tenebris, ea, que aspiciebatur, subtrahitur: et quasi quotidie resurgit, dum lux ablata oculis, suppressa iterum nocte reparatur. Per momenta quoque temporum cernimus arbusta uiriditatem foliorum amittere, a fructificatione cessare,  et ecce subito quasi ex arescenti ligno, uelut quadam resurrectione ueniente, uidemus folia erumpere, fructus grandescere, et totam arborem rediuiuo decore uestiri. Indesinenter cernimus parua arborum semina terre humoribus commendari; ex quibus non longe post aspicimus magna arbusta surgere, folia pomaque proferre. Consideremus ergo paruum cuiuslibet arboris semen, quod in terra iacitur, ut arbor ex illo producatur; et comprehendamus, si possumus, ubi in illa tanta breuitate seminis tam immensa arbor latuit, que ex illo processit: ubi lignum, ubi cortex, ubi uiriditas foliorum, ubi ubertas fructuum. Nunquidnam in semine tale aliquid uidebatur, cum in terra iaceretur? Et tamen occultorum omnium  opifice cuncta mirabiliter ordinante, et in mollitie seminis latuit asperitas corticis, et in teneritudine illius absconsa est fortitudo roboris, et in siccitate eius ubertas fructificationis. Quid ergo mirum, si tenuissimum puluerem a nostris oculis in elementis redactum, cum uult in hominem reformat, qui ex tenuissimis seminibus immensa arbusta reintegrat? Quia ergo rationales sumus conditi, spem resurrectionis nostre ex ipsa debemus rerum specie et contemplatione colligere. Sed quia in nobis sensus torpuit rationis, accessit in exemplum gratia Redemptoris. uenit namque Conditor noster, suscepit mortem, et ostendit resurrectionem, ut qui resurrectionis spem ex ratione tenere noluimus, hanc adiutorio illius  exemplo teneremus. Dicat itaque beatus Iob: »Scio quod Redemptor meus uiuit, et in nouissimo die de terra surrecturus sum.« Quisquis ergo resurrectionis in se uirtutem fieri posse desperat, uerba uiri in gentilitate positi fidelis erubescat. Penset iterum quanto pene sit pondere feriendus, si adhuc non credit  suam, qui iam resurrectionem Domini cognouit factam; si et ille, scilicet Iob, suam credidit, qui adhuc Domini sperabat esse faciendam. Sed ecce resurrectionem audio, effectum tamen eiusdem resurrectionis exquiro. Credo namque, quia resurrecturus sum, sed uolo audire qualis.

Sciendum quippe est mihi, utrum in quodam alio subtili fortasse, uel ereo, an in eo, quo morior corpore resurgam? Sed si in ereo corpore resurrexero,  iam ego non ero, qui resurgo. Nam quomodo est uera resurrectio, si uera esse non poterit caro? Aperta ergo ratio suggerit; quia si uera caro non fuerit, procul dubio resurrectio uera non erit. Nec enim uera recte resurrectio dici potest, ubi non surgit quod cecidit. Sed has nobis, beate Iob, dubietatis nebulas tolle. Et quia per acceptam sancti Spiritus gratiam, de nostre resurrectionis spe nobis loqui cepisti; aperte indica, si caro nostra ueraciter resurgat. Sequitur: »Et rursus circumdabor pelle mea.« Dum aperte pellis dicitur, omnis dubitatio uere resurrectionis aufertur. Gregorius: Non enim sicut Eutychius Constantinopolitane urbis scripsit, corpus nostrum in illa resurrectionis gloria erit impalpabile, uentis ereque subtilius. In illa enim resurrectionis  gloria erit corpus nostrum subtile quidem per effectum spiritalis potentie, sed palpabile per ueritatem nature. Unde etiam Redemptor noster dubitantibus de sua resurrectione discipulis, ostendit manus et latus, palpanda ossa carnemque prebuit, dicens: »Palpate et uidete, quia spiritus carnem et ossa non habet, sicut me uidetis habere .« Qui cum eidem Eutychio in Constantinopolitana urbe positus, hoc euangelice ueritatis testimonium protulissem, ait: Idcirco Dominus hoc fecit, ut dubitationem resurrectionis sue de discipulorum cordibus amoueret. Cui inquam: Mira est res ualde quam astruis, ut inde nobis dubietas surgat, unde discipulorum corda dubitantia sunt sanata. Quid enim deterius dici potest, quam ut hoc nobis de eius uera carne dubium  fiat, per quod discipuli eius ad fidem ab omni sunt dubietate purgati? Si enim hoc non habuisse astruitur quod ostendit; unde fides discipulorum confirmata est, inde nostra destruitur. Adiungebat etiam idem Eutychius, dicens: Corpus palpabile habuit Christus quod ostendit. Sed post confirmata corda palpantium, omne illud in Domino, quod palpari potuit, in subtilitate est aliqua redactum. Ad hec ipse respondi, dicens: Scriptum est: »Christus resurgens ex mortuis, iam non moritur, mors illi ultra non dominabitur .« Si ergo in eius corpore post resurrectionem potuit aliquid mutari, contra ueridicam Pauli sententiam, post resurrectionem  Dominus rediit in mortem. Quod quis dicere uel stultus presumat, nisi qui ueram carnis eius resurrectionem denegat? Tunc idem Eutychius mihi obiecit, dicens: cum scriptum sit: »Caro et sanguis regnum Dei possidere non possunt ,« qua ratione credendum est carnem ueraciter resurgere? Cui, inquam: In sacro eloquio aliter caro dicitur iuxta naturam, atque aliter secundum culpam. Iuxta naturam dicitur: »Hoc nunc ex ossibus meis, et caro de carne mea .« Et iterum: »uerbum caro factum est, et habitauit in nobis .« Caro uero iuxta culpam, ut est illud: »Non permanebit spiritus meus in homine in eternum, quia caro est .« Et sicut Psalmista ait: »Recordatus est, quia caro sunt; spiritus uadens, et non rediens  .« Unde et discipulis Paulus dicebat: »uos autem in carne non estis, sed in spiritu .« Neque enim in carne non erant, quibus epistolas transmittebat; sed quia passiones carnalium desideriorum uicerant, iam liberi per uirtutem spiritus in carne non erant. Quod ergo Paulus apostolus ait: Quia »caro et sanguis regnum Dei non possidebunt ;« carnem uult secundum culpam intelligi, non secundum naturam. Unde et mox, quia carnem secundum culpam diceret, ostendit subdens: »Neque corruptio incorruptelam possidebit .« In illa ergo regni celestis gloria caro secundum naturam erit, sed secundum passionis desideria non erit; quia, deuicto mortis aculeo, in eterna  incorruptione regnabit. Quibus dictis, idem Eutychius consentire se protinus respondit, sed tamen adhuc corpus palpabile resurgere posse denegabat. Qui etiam in libello, quem de resurrectione scripserat, Pauli quoque apostoli testimonium indiderat, dicentis: »Tu quod seminas, non uiuificatur, nisi prius moriatur: et quod non corpus, quod futurum est seminas, sed nudum granum .« Hoc nimirum ostendere festinans, quia caro uel impalpabile  , uel ipsa non erit. Dum sanctus apostolus de resurrectionis gloria agens: »Non corpus quod futurum est, seminas, sed nudum granum,« hoc insinuat quod uidemus, quia granum cum culmo et foliis nascitur, quod sine culmo et foliis seminatur. Ille itaque in argumento glorie resurrectionis non  dixit grano seminis deesse, quod erat, sed adesse, quod non erat. Tunc itaque de hac re in longa contentione perducti, grauissima nobis cepimus simulatione resilire, cum pie memorie Tiberius Constantinus imperator secreto me et illum tollens, quid inter nos discordie uersaretur, agnouit, et utriusque partis allegationem intuens, eumdem librum quem de resurrectione scripserat, illius quoque allegationes destruens, deliberauit, ut flammis cremari debuisset. A quo ut egressi sumus, me egritudo ualida, eumdem uero Eutychium egritudo et mors protinus secuta est. Quo mortuo, quia pene nullus erat, qui eius dicta sequeretur, dissimulaui cepta prosequi,  ne in fauillas uiderer uerba iaculari. Dum tamen adhuc uiueret, et ego ualidissimis febribus egrotarem, quicunque noti mei ad eum salutationis gratia pergebant, ut eorum relatione cognoui, ante eorum oculos pellem manus sue tenebat, dicens: Confiteor, quia omnes in hac carne resurgemus. Quod, sicut ipsi fatebantur, omnino prius negare consueuerat. Sed nos ista postponentes, in beati Iob sermonibus subtiliter exquiramus, si uera erit resurrectio uerumque corpus in resurrectione. Ecce enim iam de spe resurrectionis dubitare non possumus, dum ait: »Et in nouissimo die de terra surrecturus sum.« Dubietatem quoque de ueri corporis resurrectione abstulit, qui ait: »Et rursum circumdabor pelle mea.« Qui adhuc ad auferendas ambages nostre cogitationis  subdit: »Et in carne mea uidebo Deum Saluatorem meum.« Ecce resurrectionem, ecce pellem, ecce carnem apertis uocibus fatetur. Quid ergo remanet, unde possit mens nostra dubitare? Si itaque iste uir sanctus ante effectum resurrectionis Dominice, reducendam carnem in integro statu credidit, quid erit reatus nostre dubitationis, si uera carnis resurrectio, ne post exemplum creditur Redemptoris? Si enim post resurrectionem corpus palpabile non erit, profecto alius surgit, quam moritur; et quod dictu nefas est credere, quia et ego morior, et alius surgit. Unde queso te, beate Iob, subiunge que sentis, et huius nobis questionis scrupulum tolle.

Sequitur: »Quem uisurus sum ego ipse, et oculi  mei conspecturi sunt, et non alius.« Si enim, sicut quidam errorum sequaces arbitrantur, quia post resurrectionem corpus palpabile non erit, sed inuisibilis corporis subtilitas caro uocabitur, quamuis substantia carnis non sit: profecto alius est qui moritur, et alius, qui resurgit. Sed beatus Iob hanc eorum sententiam ueridica uoce destruit, qui ait: »Quem uisurus sum ego ipse, et oculi mei conspecturi sunt, et non alius.« Nos autem beati Iob fidem sequentes; et Redemptoris nostri post resurrectionem corpus palpabile ueraciter credentes, fatemur carnem nostram post resurrectionem futuram eamdem, et diuersam; eamdem per naturam, diuersam per gloriam; eamdem per ueritatem, diuersam per potentiam. Erit namque subtilis, quia incorruptibilis.  Erit et palpabilis, quia non amittet essentiam ueracis nature. Sed sanctus uir eamdem resurrectionis fiduciam qua spe teneat, quanta certitudine prestoletur, adiungat: »Reposita est hec spes mea, inquit, in sinu meo.« Nihil nos habere certius credimus, quam hoc, quod in sinu tenemus. In suo ergo sinu spem repositam tenuit, qui uera de spe resurrectionis certitudine presumpsit. Passus est ergo Dei et uirginis Filius pro nobis miseris peccatoribus, et surrexit ueraciter a mortuis, et nos in fine resurgemus mundi in hac eadem carne qua nunc uiuimus.

Putauerunt se omnino Iudei illum posse mortificare patibulo crucis, ille uero sicut potestatem  habens, tertia die euasit de manibus eorum, id est surrexit a mortuis. Ipsum quippe Abiatar sacerdos presignauit, qui de manu Deg effugiens, solus euasit . Deg Idumeus princeps pastorum Saulis, qui camelorum, id est infructuosi gregis et tortuosi custos erat , motus uel sollicitus interpretatur, qui etiam percussit Abimelech  sacerdotem magnum, qui interpretatur frater meus rex, nomine et actu Iudam significat, per quem contra Christum uerum regem diabolus operatus est fraudem, ut idem scilicet rex glorie pateretur, et discipuli eius ac sacerdotes pro nomine eius interficerentur. Sed de domo Abimelech solus Abiatar princeps sacerdotum euasit, quia Christo sacerdotum principi, quamuis illum Iudei  secundum humanitatem quam de uirgine assumpsit, tradiderunt morti, nocere nullus potuit. Ille uero post passionem suam resurgens a mortuis, uictor ad celos ascendit, et secum uestimenta rubra, id est signa passionis detulit. De quo Zacarias propheta figuraliter loquens, ait:

uidi, inquit, per noctem, et ecce uir ascendens super equum rufum, et ipse stabat inter myrteta, que erant in profundum . Per noctem in qua cernitur uisio, allegorice mysticorum obscuritas significatur. uir super equum rufum Saluator est, cuius uestimenta, id est caro rubra est sanguine passionis; qui captiuo populo, humano scilicet generi dominio diaboli addicto, in rufo equo ostenditur.  Ante aduentum suum patriarchis et prophetis super solium excelsum et eleuatum apparuit Dominus; post passionem uero et resurrectionem in rubris ostenditur uestimentis, et in equo rufo, ut aperte ostenderet, se flagella et plagas sustinuisse in carne sua pro redemptione nostra. In Apocalypsi Ioannis, iam liberato de manu antiqui hostis populo, post ascensionem suam in albis demonstratur ; hic stat inter myrteta, id est angelicas potestates, qui ei etiam in profundo, uidelicet in carne posito, ministrabant.

Sequitur: Et post eum equi rufi, uarii, et albi: scilicet apostoli et apostolici uiri, qui post Christi resurrectionem ab eo missi, totum orbem peragrarunt. Quidam enim illorum martyrio rufi; alii operibus  et doctrina, et diuersitate signorum uarii, alii uirginitate, et doctrine integritate, quia faciunt, quod docent, et cordis puritate, sunt albi. Cum uero propheta interrogaret Saluatorem de reuelatione secretorum prophetalis sensus, promittit se ostensurum quod cernit. Illo autem promittente, non ipse sed stans inter myrteta respondit, dicens: Isti sunt, quos misit Dominus ut perambularent terram. Ac si diceret: Isti apostoli, qui a Domino mittuntur, ut sua doctrina totum orbem repleant. Qui, iterum expleto predicationis officio, redeunt ad magni consilii angelum, cum gratiarum actione, dicentes: Impleuimus opus iniunctum, et terra  ante deserta inhabitatur a Deo, et quiescit a preliis uitiorum. Quod autem plena misericordia postulatur, dicens: Usquequo, Domine, non misereberis Ierusalem, et urbium Iuda, quibus iratus es? Ad hoc refertur, quod nec Ierusalem, id est Ecclesia, nec urbes Iuda, id est anime Deum confitentes, recipient ueram libertatem et perfectam consolationem donec, transactis septuaginta annis huius seculi, uera pax ueniat, et sabbatismus impleatur. Denique Dominus respondit uerba bona, uerba consolatoria, quia uidelicet ex parte cognoscimus, et ex parte prophetamus . Cum autem uenerit quod perfectum est, euacuabitur quod ex parte est: Et liberati de Babylone huius seculi clamabimus: In conuertendo Dominus captiuitatem  Sion; facti simus sicut consolati .

Sequitur: Et transibit in maris fretum, Dominus scilicet, et percutiet in mari fluctus, et confundentur omnia profunda fluminis et humiliabitur superbia Assur, et sceptrum Aegypti recedet . Precedente Domino, transimus fretum seculi. In hoc mare ubi coarctantur electi, descenderunt apostoli, et prius ipse Dominus, ut nos amarissimis liberaret fluctibus, et calcato freto confunderentur omnia profunda fluminis, ut in fluctibus mundi predicantes, pede transeant, et humiliato diabolo imperium eius a sanctis recedet, et fideles liberati confortabuntur, et gloriabuntur in Domino, dicentes: Mihi autem absit gloriari, nisi in cruce Domini nostri Iesu Christi , etc. Isidorus  : Aestus ad Oceanum  pertinet, fretum ad utrumque mare. Nam estus est accessus maris, uel recessus. Unde et sunt uaria per que mare uicissim tunc accedit tunc recedit. Fretum autem appellatum, quod ibi semper mare ferueat: nam fretum est angustum, et quasi feruens mare, a feruore unaarum nominatum, ut Gaditanum mare, uel Siculum. uarro, inquit, freta dicta, quasi feruida, id est feruentia, et motum feruoris habentia. Ut ergo supradictum est, precedente Domino, transimus fretum seculi, ipso scilicet resurgente liberamur a periculis huius mundi. Pro nostra enim salute de uirgine natus, et inter homines conuersatus, uisibilis exstitit corpore et inuisibilis maiestate. Passus est enim a Iudeis, et tamen non est cognitus  ab eis. Quem Dauid profecto prefigurauit cum a facie regis Achis extimuit, et coram eo ac seruis eius os suum immutauit. Unde Scriptura ait: Immutauit coram eis Dauid os suum; et collabebatur inter manus eorum . Unde Hispaniarum doctor Isidorus  : Achis interpretatur, cur non est? per quod significatur ignorantia: uerbum est enim mirantis, et non agnoscentis. Quod utique in Iudeis impletum est, qui Christum uidentes, Dei esse Filium non cognouerunt. Coram Iudeis immutauit Christus os suum, et abiit, id est seipsum absentauit. Erant autem ibi precepta et sacrificia carnalia, erat et sacerdos secundum Aaron, sed ipse de  corpore et sanguine suo instituit sacrificium secundum ordinem Melchisedech. Mutauit Christus os suum in sacerdotio et in preceptis, dans aliud testamentum euacuata obseruatione carnali. Collapsus est in manibus eorum, quando eum comprehenderunt, et crucifixerunt. Procidebat Dauid ad ostium porte, et Christus humiliauit se ad initium fidei nostre. A fide incipit Ecclesia, et peruenit usque ad spem. Quod saliue quasi furiosi decurrebant per barbam eius, Apostolus aperit, dicens: »Predicamus Christum crucifixum, Iudeis quidem scandalum, gentibus autem stultitiam .« Saliue enim significabant infirmitatem: sed quia »quod infirmum est Dei fortius est hominibus ,« saliue fluunt per barbam: quomodo enim in saliuis infirmitas, sic uirtus  ostenditur in barba. Texit ergo Dei Filius uirtutem suam corporee infirmitatis: quod foris infirmabatur, tanquam saliua apparebat; intus diuina uirtus tanquam barba latebat. Passus est quippe ex nostra infirmitate, sed surrexit ex diuina, que in eo latebat, uirtute. In cruce positus, nos a peccatis nostris in sanguine suo lauit; et in monumento collocatus, profunda inferni penetrauit, atque suos, qui diu ibidem tenebantur captiui, resurgendo secum ad celos reportauit.

Unde ipse ad beatum Iob sub quadam interrogatione dixit: Nunquid ingressus es profundum maris, et in nouissimis abyssi deambulasti?  Ac si iehsu Christus Deo Patri semper ceternus dicat de seipso apertius: Nunquid ingressus  es profundum maris, subaudis ut ego qui non solum mare, id est seculum per assumptam carnem animam petii, sed etiam per eam sponte in morte positam usque ad ultima inferni quasi ad maris profunda descendi. Gregorius  : Si enim mare more diuini eloquii seculum debet intelligi, nichil prohibet quod profunda maris Dominus tunc petiuit, cum inferni nouissima electorum suorum animas erepturus intrauit. Unde et per prophetam eidem dicitur: »Posuisti in profundum maris uiam, ut transirent liberati .« Hoc namque profundum maris ante nostri Redemptoris aduentum non uia, sed carcer fuit, quia in se etiam bonorum animas, quamuis non locis penalibus, clausit. Quod tamen profundum  Dominus uiam posuit; quia illuc penis ereptos a claustris inferi suos ad celestia transire concessit. Unde et aperte illic subditur: »Ut transirent liberati.« Quod uero profundum maris dixerat, hoc aliis uerbis replicans, abyssi nouissimum uocat; quia, sicut aquarum abyssus nulla nostra uisione comprehenditur, ita occulta inferni nullo a nobis cognitionis sensu penetrantur. Eos nimirum qui hinc subtrahuntur, cernimus, sed que illos iuxta meritum retributio suppliciorum maneat, non uidemus. uigilanti uero est cura pensandum, quod in nouissima abyssi deambulasse se perhibet. Deambulare quippe, non constricti, sed liberi est. Quem enim uincula  astringunt, eius nichilominus gressus impediunt Quia igitur Dominus nulla peccati uincula pertulit, in infernum deambulauit. Liber quippe ad ligatum uenit. Unde scriptum est: »Factus sum sicut homo sine adiutorio inter mortuos liber Psal. .« In nouissimis ergo abyssi Domino deambulare est, in locis damnationis nichil sue retentionis inuenire, attestante Petro, qui ait: »Quem Deus suscitauit solutis doloribus inferni, iuxta quod impossibile erat teneri illum ab eo .« uel certe sicut cum deambulando de loco ad locum ducimur, huc illucque presentes inuenimur, ita ambulare in inferno Dominus dicitur, ut electis animabus in locis singulis per diuinitatis potentiam presens fuisse monstretur. Unde spiritus sapientie mobilis describitur ,  ut per hoc quod nusquam deest, ubique nobis occurrere designetur. Quam descensionem suam Dominus quanto mirabilem respicit, tanto eam redempto homini crebrius infundit; quia et adhuc replicans subdit:

»Nunquid aperte sunt tibi porte mortis, et ostia tenebrosa uidisti?« Porte mortis sunt potestates aduerse, quas destruens Dominus aperuit, quia eas fortitudine moriendo superauit. Que apellatione quoque alia tenebrosa ostia uocantur; quia dum per occultationis sue insidias non uidentur, deceptis mentibus uiam mortis aperiunt: que tenebrosa ostia Dominus uidet; quia immundorum spirituum fraudulentam respicit malitiam, et premit. Quos nisi ipse nobis nescientibus iubendo prohiberet, nichil de insidiis mens nostra cognosceret, et eisdem insidiis capta  deperiret. Que tenebrosa ostia nos etiam cernimus, quando superne lucis radiis illustramur. Unde et per Prophetam dicitur:« Dominus mihi adiutor est, et ego uidebo inimicos meos .« Hostes igitur nostros ipse uidet, qui eos nobis uisibiles facit. uel certe tenebrosa ostia tunc Dominus uidit, cum claustra inferni penetrans, crudeles spiritus perculit, et mortis prepositos moriendo damnauit. Quod idcirco hic non adhuc de futuro sed de preterito dicitur, quia hoc quod facturus erat in opere, nimirum iam facerat in predestinatione. Quia uero post mortem et resurrectionem eius creuit Ecclesia, atque in cunctis est gentibus dilatata apte, subiungitur: »Nunquid considerasti latitudinem  terre?« Dum enim angustias mortis petiit, fidem suam in gentibus dilatauit, atque in innumera corda credentium sanctam Ecclesiam extendit. Cui per prophetam dicitur: »Dilata locum tentorii tui et pelles tabernaculorum tuorum extende ne parcas; longos fac funiculos tuos, et clauos tuos consolida. Ad dexteram enim et leuam penetrabis, et semen tuum gentes hereditabit .« Que latitudo terre profecto non fieret, nisi ipse prius et uitam quam non nouimus, resurgendo monstraret. In morte quippe sua nostre, mortis oculos aperuit, et que esset uita quam sequeremur, ostendit. Unde et hunc in Euangelio ordinem qui habet in grege suo masculum, et uotum faciens,  immolat debile Domino; quia rex magnus ego sum, dicit Dominus et nomen meum horribile in gentibus . Per maledictum et dolosum signatur populus Iudeorum, qui de grege sue gentis habebat masculum agnum, qui tollit peccata mundi; de quo fecerat uotum, quod uenientem humiliter susciperet, suppliciter adoraret. Sed quando uidit eum inter uepres herentem cornibus , id est humanitatem nostram indutum, noluit eum immolare, id est deuote suscipere, et apud Patrem aduocatum habere, sed obtulit debile, eligens Barabbam, per quem signatur diabolus. Sed quia Christus erat rex magnus super omnia, gentes nomen eius cum metu et reuerentia uenerantur, illius crucem honorifice adorant, ipsumque indubitanter  die tertia a mortuis resurrexisse, in celum ascendisse, atque in dextera Patris sedere omnino non dubitant, sed confitentur et predicant.

De sinu Patris in uterum semper uirginis Marie descendit, et uniuersum mundum Euangelii sui doctrina illuminauit, et rursus ad celos unde descenderat, ascendit. De quo Ioannes ait: Erat lux uera, que illuminat omnem hominem uenientem in hunc mundum . Et de quo Pater ad Iob: Nunquid producis Luciferum in tempore suo, et uesperum super filios terre consurgere facies : Gregorius  : Deus Pater in suo tempore Luciferum produxit, quia, sicut scriplum est: »Cum uenit plenitudo temporis, misit Deus Filium suum natum ex  muliere, factum sub lege, ut eos qui sub lege erant, redimeret, ut adoptionem filiorum reciperemus .« Qui natus ex uirgine, uelut Lucifer in tenebras humane noctis apparuit; quia fugata obscuritate peccati, eternum nobis mane lumen nuntiauit. Luciferum se innotuit, quia diluculo ex morte surrexit, et fulgore sui luminis mortalitatis nostre tetram caliginem illuminauit. De quo bene per Ioannem dicitur: Stella splendida et matutina. « uiuus quippe apparendo post mortem, matutina nobis stella factus est; quia dum in semetipso exemplum nobis resurrectionis prebuit, que lux sequeretur, indicauit. uesperum uero super terre filios surgere Dominus facit; quia infidelibus Iudeorum cordibus dominari Antichristum, eorum meritis exigentibus, permittit.  Qui idcirco a Domino huic uesperi, id est Antichristo iuste subduntur; quia ipsi sponte sua filii terre esse uoluerunt. Terrena quippe et non celestia requirentes, ad perspiciendam Luciferi nostri, id est Christi, claritatem cecati sunt; et dum preesse sibi uesperum expetunt, subsequentis damnationis eterna nocte merguntur. Hinc in Euangelio Dominus dicit: »Ego ueni in nomine Patris mei, et non accipitis me; si alius uenerit in nomine suo, illum accipietis . Hinc Paulus ait: »Eo quod caritatem ueritatis non receperunt ut salui fierent; ideo mittet illis Deus operationem erroris ut credant mendacio, et iudicentur omnes, qui non crediderunt ueritati,  ed consenserunt iniquitati .« Nequaquam ergo super eos uesperus consurgeret, si celi filii esse uoluissent. Sed cum uisibilia appetunt, amisso cordis lumine, sub noctis duce tenebrescunt. Quod tamen si moraliter discutimus, quomodo quotidie agatur, inuenimus; quia nimirum et electis Lucifer oritur, et uesperus reprobis, Deo permittente, dominatur. Unus enim atque idem sermo Dei est in ore predicantis, quem dum isti gaudendo, illi uero inuidendo audiunt, claritatem sibi Luciferi in uesperi tenebras uertunt. Isidorus  : Lucifer dictus, eo quod inter omnia sidera plus lucem ferat, est autem unus ex quinque stellis planetis. Hic proprie iubar dicitur, eo quod iubar lucis effundat. Sed et splendor solis ac lune et stellarum iubar ideo uocatur, quod  in modum iube radii ipsorum extendatur. Hesperus stella est occidentalis, quam cognominatam perhibent a Hespero Hispanie rege. Est autem et ipsa ex quinque stellis planetis, noctem ducens, et solem sequens. Fertur autem quod hec stella oriens Luciferum, occidens uesperum facit. De quo Statius:

Alterno dependitur unus in ortu.
Planete stelle sunt que non sunt fixe in celo ut relique, sed in ere feruntur. Dicte autem planete, , id est ab errore: nam interdum in austrum, interdum in septentrionem, plerumque contra mundum, nonnunquam uero cum mundo feruntur. Quorum nomina Greca sunt, id est Pheton, Phetonta, Phironia, Hesperus, Stilbon. Romani  quippe decepti, et alios decipere uolentes, has stellas nominibus deorum suorum, id est Iouis et Saturni, Martis, ueneris atque Mercurii sacrauerunt. Sed Dei et uirginis Filius de sinu Patris ueniens, per Euangelii sui predicationem, et sue resurrectionis uirtutem condemnauit idola, et in membris Ecclesie sue resecauit uitia, et edificauit uirtutes ad promerenda celestis regni gaudia: De quibus dicitur: Carnem suam crucifixerunt cum uitiis, et concupiscentiis . Unde Ieremias: Super omnes uias deserti uenerunt cuncti uastatores, quia gladius Domini deuorabit ab extremo terre usque ad extremum eius . Ac si apertius diceretur: Super omnes uias deserti, id est super cunctas gentes, uenerunt omnes uastatores, scilicet sancti apostoli,  quia gladius Domini, id est predicatio Euangelii eius deuorabit ab extremo terre et usque ad extremum eius uitia et carnales obseruationes. Considera ergo, o homo, terram, que in te est, quomodo exterminata sit; et uidebis, post resurrectionem Christi impleta esse que dicta sunt, scilicet: Mortificate membra uestra, que sunt super terram ; cum iam non operetur terra opera sua, nec fiant apud iustum hominem ea quibus caro antea fouebatur, fornicatio uidelicet, immunditia, luxuria, etc. Unde dicitur: Non ueni pacem mittere, sed gladium . Antequam ille Dei et uirginis Filius ueniret, non erat gladius super terram,  tenens discipulis dicit: »Sic oportebat Christum pati, et resurgere a mortuis tertia die, et predicare in nomine eius penitentiam, et remissionem peccatorum per omnes gentes .« Pauci enim ex plebe Isrelitica, ipso predicante, crediderunt, innumeri uero populi gentium uiam uite illo moriente secuti sunt. Superbos namque dudum adhuc passibilis, cum uiueret, pertulit; a passibili uero uita mortuus, strauit. Quod bene Samson in semetipso dudum figuraliter expressit, qui paucos quidem, dum adhuc uiueret, interemit; destructo autem templo, hostes innumerabiles, cum moreretur, occidit. Quia nimirum Dominus ab elatione superbie paucos, cum uiueret; plures uero, cum templum sui corporis solueretur, exstinxit, atque elatos ex gentibus, quos  uiuendo sustinuit, simul omnes moriendo prostrauit; resurgendo autem, electos suos ad eterna gaudia reuocauit.

Ad hoc enim ipse de omni massa peccatrice a Deo Patre ante mundi constitutionem fuit electus, ut potenter ac misericorditer humanum redimeret genus. De quo idem Deus Pater per Isaiam prophetam loquitur: Ecce seruus meus, suscipiam eum; electus meus, complacuit sibi in illo anima mea . Seruus quippe dicitur Christus, quia semper uirginis Marie secundum susceptionem hominis exstitit filius. Christus ergo in forma serui seruus, et in forma serui secundum diuinitatem est omnium Dominus. Dicatur ergo a Deo Patre: Ecce seruus  meus, electus meus, complacuit sibi in illo anima mea. Quia igitur Deus Pater in illo sibi complacuisse dicit, omnes homines sibi displicuisse ostendit: Omnes enim peccauerunt, et egent gratia Dei . Ipsum ergo Deus Pater pre omnibus, et super omnes elegit, per quem diabolum expugnare, et humanum genus redimere decreuit. De cuius laudibus in Cantico amoris sponsa, id est sancta Ecclesia, filiabus Ierusalem interrogantibus respondit, dicens: Dilectus meus candidus et rubicundus, electus ex millibus . Candidus scilicet in transfiguratione, rubicundus in passione. Unde est illud; Resplenduit facies eius sicut sol; uestimenta uero eius facta sunt alba sicut nix . Rubicundus etiam sanguine passionis fuit, propheta  testante, qui ait: Quare rubrum est indumentum tuum, id est corpus tuum, et uestimenta, membra scilicet tua, sicut calcantium in torculari?  Candidus itaque et rubicundus esse perhibetur, quia nullum omnino peccatum habens, iustitie pulchritudinem ex integro tenuit, et tamen, ac si peccator esset, ad mortis passionem accessit. Electus uero ex millibus; quia, ut supradictum est, ex totius humani generis massa nullus preter ipsum sine peccato reperitur. Ipse uero non solum sine peccato fuit, sed etiam peccatores iustitia sua et sanguine redemit. Quasi enim ex massa fermento corrupta unus panis, eligeretur azymus pulcher et candidus, dulcis et omni suauitate refertus; ita Dei et uirginis Filius, imo uerius de humanitatis  massa fermento malitie et nequitie corrupta, sinceritate et ueritate electus est azymus, qui in ara crucis Deo patri oblatus, solus suffecit ad eripiendum de mortis imperio humanum genus. Caro enim Christi non fuit peccatrix, sed peccatorum mundatrix. Electus, inquit, ex millibus; quia ex multis scilicet, et pro multorum salute fuit assumptus. Congrue siquidem dicitur electus ex millibus, quia post multa annorum millia, id est in fine temporum, pro angelorum et hominum restauratione homo fieri, et crucem ascendere est dignatus. Ipsum sancta Ecclesia dulcissimum sponsum suum et Dominum incunctanter sequitur et multiformia huius mundi aduersa tolerando deuote imitatur. Crucem amore illius libenter accipit,  et post eum ad celestem patriam impretermisse currit.

Quapropter in Cantico spiritualis amoris eam ipse nobilissimus sponsus aggratulans et laudans alloquitur, dicens: O carissima sponsa, Quam pulchra es et decora in deliciis! Statura tua assimilata est palme, et ubera tua botris . Per palmam crux Christi intelligitur. Palma enim ualde in sublime crescens dulcissimos fructus gignit, et crux Christi nobis celestem cibum, id est Christum qui uere est angelis et hominibus panis uite, nobis preparauit. De quo dicitur: Panem angelorum manducauit homo . Cui palme, id est cruci statura sponse assimilatur;  quia per hoc quod Christum perfecte diligit, non solum mortem, sed et cuncta aduersa pro eo libenter patitur. De qua palma, id est cruce, idem gloriosissimus sponsus subdens, sequitur: Dixi ascendam, in palmam apprehendam fructus eius. Dixit uere piissimus Ecclesie sponsus, scilicet Christus, et ascendit; quia, sicut eum Deo Patre ante secula, ut nos a morte eriperet, mori disposuit, sic in fine mundi propitius et uerax impleuit. In palma ergo, hoc est in cruce, ascendit, et fructus eius apprehendit; quia in cruce suspensus fructum inuenit, apprehendit et nobis benigne tribuit. Unde adimpletum est quod sequitur: Et ubera tua erunt sicut botri uinee: uere per crucem ubera sponse, id est Ecclesie, sicut botri uinee existunt; quia  in morte Iesu Christi sponsi sui duo precepta caritatis sensus anime susceperunt, quibus pasta anima debrietur, debriata posteriora obliuiscatur, et in anteriora extendatur, ut perfecte mundo moriens, et cum eodem sponso resurgens, ad patrem omnium, ipso ducente, peruenire mereatur. Ideo enim pro nobis pati dignatus est, et resurgere et nos secum in conspectu Patris sui et sanctorum angelorum in perpetuum faceret gaudere. Pro nobis passus in cruce pependit, non quia hoc Iudei potuerunt, sed quia ipse uoluit. Eumdem quippe Dei et uirginis Filium, Malachias propheta pro totius mundi salute passurum preuidebat, cum eosdem Iudeos, qui illum crucifixerunt, aperte in uerbo Domini maledicebat, dicens: Maledictus dolosus,  neque caro concupiscebat aduersus spiritum, neque spiritus aduersus carnem . Post passionem uero eius et resurrectionem edocti sumus, que sunt carnis uel spiritus, et doctrina eius, quasi gladius immissus, diuisit terram, id est carnem a spiritu, et exterminauit eam, quia mortificationem Iesu circumferimus in cordibus nostris, et non uiuimus iuxta carnem, sed secundum spiritum. uiuit autem spiritus in nobis, et seminamus non in carne, sed in spiritu, ut non metamus corruptionem de carne, sed de spiritu uitam eternam . Nequaquam ergo nudos sed calceatos habere pedes debemus, si ueraciter pascha celebrare cupimus. Unde Ieremias ait: Prohibe pedem tuum a nuditate, et guttur tuum a siti . Et in ueteri testamento  pascha celebraturi, calceamenta iubentur habere in pedibus . Et Apostolus calceatos predicat pedes eorum, qui in Euangelio preparantur , ne dum per seculi huius solitudinem gradiuntur, uenenatis pateant animantibus, que debent Euangelico pede calcari, et conteri. Prohibe, inquit, pedem tuum a nuditate, et guttur tuum a siti . Unde dicitur: Si quis sitit, ueniat et bibat; et flumina de uentre eius fluent aque uiue . Et iterum: Qui appropinquauit pedibus eius, accipient de doctrina illius . Reuera Dei et uirginis Filius sibi appropinquantibus doctrinam celestis uite largiter infundit, quia misericorditer pro suis electis in morte dormiuit, et resurrexit, sicut de seipso per Psalmistam dicit:  In pace in idipsum dormiam et requiescam . In iucunditate spirituali, et spes resurrectionis hoc exsultans dicit. Ac si Deo Patri diceret: Dedisti mihi letitiam , utique de hoc quod in pace que est in idipsum, id est immutabilitas, dormiam, ab omni strepitu mundi, cum mortale hoc induerit immortalitatem; et requiescam, id est fruar beata uita; et hoc uere erit, quia iam est spes que non confundit. Hoc est quod ait: Quoniam tu, Domine, singulariter in spe constituisti me  Cassiodorus. uel ita: In pace in idipsum: Quasi laborant multiplicati his temporalibus, ego autem in pace mentis dormiam, huius oblitus mundi, tendens in idipsum, id est ad illum bonum quod est in  idipsum, id est quod nulla uicissitudine commutatur, sed ipsum in se manens, incommutabili perennitate consistit; et requiescam in futuro. Et hoc, Domine Pater, uere erit, quoniam iam tu constituisti me, uel habitare fecisti singulariter in spe, id est in una spe, qua singulariter unum et uerum bonum speratur. Singulariter, quippe Deus Pater Iesum Christum Dominum nostrum constituit in spe; quia solus ipse sic requieuit, ut post mortem confestim resurgeret, sicut et fecit. Nam et hoc quod a sanctis Dei speratur; non in multiplicitate, et temporalium rerum perfectione erit, sed in spe celestium bonorum. Augustinus: Et bene ait singulariter.  Hoc etiam potest intelligi contra hoc, quod illi scilicet amatores mundi multiplicati sunt a tempore frumenti, uini et olei sui. Perit enim hec multiplicitas, et singularitas tenetur in sanctis, de quibus dicitur: Multitudinis credentium erat cor unum, et anima una in Deo .« Secreti enim ab omnibus rebus nascentibus et morientibus, amatores eternitatis et unitatis uni Deo adherere debent, qui per dilectissimi atque omnipotentissimi Filii sui resurrectionem diaboli uires destruxit, et de illius imperio seruos suos eripuit.

Unde Ieremias propheta admirans ait: Quomodo confractus est, et contritus malleus uniuerse terre?  Malleus uniuerse terre diabolus est. Sed est, qui de uniuerse terre malleo non curat, uir  scilicet stans super muros adamantinos, et in manu eius adamas. Refert historia, quod fortior sit adamas omni cedenti malleo, incontritus, et inuincibilis perseuerans. Adamas, ut ait Beatus Isidorus  , Indicus lapis est, paruus et indecorus, ferrugineum habens colorem, et cristalli splendorem. Nunquam autem ultra magnitudinem nuclei auellani reperitur. Hic nulli cedit materie nec ferro quidem, nec igni, nec unquam incalescit. Unde et nomen interpretatione Greca indomita uis accepit. Sed dum sit inuitus ferri ignisque contemptor, hircino rumpitur sanguine recenti et calido; sicque multis ictibus ferri maceratus perfrangitur. Cuius fragmentis salptores  pro gemmis insigniendis perforandisque  utuntur. Hic autem insidet cum magnete lapide, in tantum ut positus iuxta ferrum non patiatur abstrahi magnetem, aut si admotus magnes comprehenderit, rapiat atque auferat. His de adamantis natura breuiter dictis, ad ea que superius omisimus, iterum redeamus.

Est ergo qui non curat de uniuerse terre malleo uir, scilicet Dei Filius, stans super muros adamantinos, super cunctos uidelicet thesauros uirtutum, quia in ipso habitat omnis plenitudo diuinitatis corporaliter . Et in manu eius adamas, id est uir iustus. Ac si apertius diceretur: Dei Filius, qui uera est fortitudo, non curat de malleo uniuerse terre, id est de diabolo, et uniuersis tentationibus eius. Nec etiam adamas, id est quilibet iustus  in manu Christi, hoc est in uirtute illius confidens, non uincitur eiusdem antiqui hostis impugnationibus. Licet superstet malleus, id est diabolus, et suppositus sit incus, scilicet draco quasi frigus indomabilis, nichil tamen in manu Domini et in conspectu eius consistens adamas, id est sanctus uir patitur. Duo ergo contraria sunt adamanti iusto, malleus scilicet et incus. Unde in prouerbio dicitur de his qui anxietatibus premuntur: Inter malleum sunt et incudem. Iustus autem non curat de malleo et incude, quia quanto amplius ceditur, tanto magis splendescit uirtus eius. Malleum autem uniuerse terre non potuit confringere Moyses, nec ante eum  Abraham, nec post eum Iosue, nec quisquam prophetarum. Christus autem potenter confregit illum, quod admirans propheta ait: Quomodo confractus est, et contritus malleus uniuerse terre?  Primo confractus est malleus, id est diabolus, quando Redemptori dixit: Hec omnia tibi dabo, si procidens adoraueris me , etc. Postea uero per triumphum sancte crucis contritus est, et in astutia sua perpetuo condemnatus. Per unumquemque etiam nostrum confringitur, quando introducimur in Ecclesiam, et perficimur in fide. Conteritur autem et comminuitur, cum ad perfectum uenimus. Per triumphum ergo crucis Dei et uirginis Filius uniuerse terre malleum contriuit, quando eum in passione sua discipuli reliquerunt,  Iudei cruci affixerunt, omnes noti eius a longe steterunt, mulieres propius accesserunt, imo usque ad sepulturam perseuerauerunt.

Cui typice recte potest congruere, quod beatus Iob loquitur in sua percussione. Ait enim: Pelli mee, consumptis carnibus, adhesit os meum, et derelicta sunt tantummodo labia circa dentes meos . Gregorius  : In osse fortitudo, in carnibus uero infirmitas corporis designatur. Quia igitur sancta Ecclesia coniuncta est Christo capiti suo, quid per os nisi ipse Dominus designatur? Quid per carnem nisi discipuli, qui passionis eius tempore infirma sapuerunt? Per pellem uero, que exterior carne manet in corpore,  quid nisi ille sancte femine figurantur, que ad preparanda subsidia corporis, exterioribus Domino ministeriis seruiebant? Nam cum eius discipuli quamuis necdum firmi ueritatis fidem populi predicarent, ossi suo inherebant carnes. Et cum sancte mulieres ea, que necesse erant, exteriora prepararent, quasi pellis exterius manebant in corpore. Sed cum ad crucis horam uentum est, eius discipulos grauis ex persecutione Iudeorum timor inuasit: omnes fugerunt, mulieres uero astiterunt. Quasi ergo consumpta carne, os Domini pelli sue adhesit; quia fortitudo eius, passionis tempore fugientibus discipulis, iuxta se mulieres inuenit. Stetit equidem aliquando Petrus, sed tamen post territus negauit. Stetit etiam Ioannes, cui ipso tempore crucis dictum est: »Ecce mater tua  .« Sed perseuerare minime potuit; quia de ipso quoque scriptum est, quod »adolescens quidam sequebatur illum amictus sindone super nudo, et tenuerunt eum: at ille, reiecta sindone, nudus profugit ab eis . Qui etsi post, ut uerba Redemptoris sui audiret, ad horam crucis rediit, prius tamen territus fugit. Mulieres autem non solum non timuisse neque fugisse, sed et usque ad sepulcrum stetisse memorantur. Dicat ergo idem Dei et uirginis Filius: »Pelli mee, consumptis carnibus, adhesit os meum, et derelicta sunt tantummodo labia circa dentes meos,« Hoc est, hi qui fortitudini propinquius inherere debuerant, passionis mee tempore  timore consumpti sunt; et eas, quas ad exteriora ministeria posui, in passione mea sine formidine inherere mihi fideliter inueni. Ubi et apte subditur, quod hec uerba per mysterium dicantur, dum sequitur: »Et derelicta sunt tantummodo labia circa dentes meos.« Quid enim circa dentes aliud quam labia habemus, etsi nulla flagella patimur? Sed quid per labia, nisi locutio, et quid per dentes, nisi sancti apostoli designantur? Qui in hoc Ecclesie corpore idcirco sunt positi, ut uitam carnalium correctione mordeant, eamque a sue pertinaci duritia confringant. Unde et eidem primo apostolorum quasi denti in eius corpore posito dicitur: »Macta, et manduca .« Sed isti dentes qui passionis eius tempore pre timore mortis amiserant morsum correctionis, amiserunt  etiam fiduciam roboris, amiserunt efficaciam omnimode operationis; ita ut duo ex illis ambulantes post eius mortem ac resurrectionem, in uia loquerentur, et dicerent: »Nos sperabamus quia ipse esset redempturus Isrel .« Recte nunc dicitur: »Et derelicta sunt tantummodo labia circa dentes meos.« Cum fabularentur adhuc de illo, sed iam de illo minime credebant. Tantummodo labia circa dentes eius remanserant, quia uirtutem bone operationis amiserant: et dum sola de illo confabulationis uerba inferebant, morsum correctionis, et motum locutionis habebant. Labia itaque tantummodo circa dentes relicta sunt, quia adhuc quidem de illo confabulari nouerant, sed predicare iam eum, aut mordere infidelium  uitia formidabant. Ille uero ut magister ueritatis, et fons totius bonitatis, eorum duritia increpata, in fide eos confortauit, in amore sui ardere fecit, Scripturarum sensus illis aperuit, ac sue resurrectionis ueritatem intimauit, dicens: O stulti et tardi corde ad credendum in omnibus, que locuti sunt prophete? Nonne sic oportuit Christum pati, et r. a. d. t.  , et ita intrare in gloriam suam?  His uerbis Dominus noster iehsu Christus in discipulorum cordibus caritatis ardorem generabat, et omni populo suo eterne salutis gaudium predicabat, sicut Deus Pater multo antea per Ieremiam prophetam predixerat.

Ego, inquit, obducam eis cicatricem et sanitatem, et curabo eos; et reuelabo eis deprecationem pacis et  ueritatis, et conuertam conuersionem Iuda et Hierusalem . Ac si Deus Pater aduentus misericordiam, passionis medelam, et resurrectionis dilectissimi Filii sui gloriam apertius preostenderet gentibus. Ecce ego, ait, et non alius, obducam eis cicatricem, et sanitatem, gentibus scilicet a diabolo per serpentem uulneratis, medicinam passionis, et sanitatem resurrectionis Christi unici Filii mei conferam. Et curabo eos, per baptismum uidelicet et penitentiam a peccatorum languoribus. Et reuelabo eis per apostolos deprecationem pacis et ueritatis, spirituales scilicet laudes meas. Et conuertam conuersionem Iuda et Ierusalem, Christianos  uidelicet ueros confessores Christi ad sancte Ecclesie gremium. Sequitur: Et propitius ero cunctis iniquitatibus eorum, in quibus deliquerunt et spreuerunt me. Ac si diceret: Per passionem et Christi resurrectionem ero cunctis iniquitatibus eorum propitius, apostolis sibi baptismum et penitentiam tradentibus. Propitius, inquit, ero iniquitatibus eorum, quibus contempserunt me, quia me contempto idola adorauerunt. Iterum dicit: Et erit mihi nomen hoc scilicet in laudem et gaudium, et exsultationem cunctis gentibus terre, que audierint omnia bona, que ego facturus sum eis. Mystice in hoc loco Ecclesia gentium, que deserta fuerat a Domino propter idololatriam, et magnitudinem scelerum, restauranda per Christi fidem, et replenda multitudine credentium ex diuersis  nationibus predicatur. Cui per Isaiam dicitur: Letabitur deserta et inuia et exsultabit solitudo , etc. Et alibi: Lauda sterilis que non paris; decanta laudem, et hinni que non pariebas; quia multi filii deserte, magis quam eius que habet uirum .

Iterum Dominus de Ecclesie laudibus, que deuote a fidelibus hodie in magna gloria sibi referuntur, subdendo ait: Audietur adhuc in loco isto, id est in Ecclesia, uox gaudii, et uox letitie, uox sponsi, et uox sponse, uox dicentium: Confitemini Domino exercituum, quoniam bonus Dominus, quoniam in seculum misericordia eius; et portantium uota in domum Domini. Quid pulchrius, quid suauius,  quidue apertius de Christo et Ecclesia dici posset? Manifeste Ecclesie collectionem, et Synagoge abiectionem, et Christi glorificationem denuntiant. Quasi dicat: Adhuc erit, in Ecclesia uox gaudii et uox letitie, id est Alleluia; uox sponsi, scilicet predicatio Euangelii Iesu Christi; et uox sponse, id est Ecclesie; uox dicentium: Confitemini Domino exercituum, quoniam bonus Dominus, choros uidelicet religiosorum uirorum, monachorum, scilicet canonicorum, sanctimonialium feminarum, et ceterorum Deo seruientium, die ac nocte Deum laudantium, et dicentium, quoniam bonus, quoniam in eternum misericordia eius. Audietur etiam uox portantium uota sua, seipsos scilicet Deo offerentium, in domum Domini non manufactam. Reuera intra  sanctam Ecclesiam conuersorum fidelium reedificantur tabernacula utriusque sexus, scilicet ad Dei laudem monasteria cum bonorum omnium abundantia, ut ex eis gloria Domini predicetur, et laus et letitia omnibus gentibus oriatur. Hec ad tempus resurrectionis et ascensionis Christi uidentur referri, in quo Dominus per gratiam sancti Spiritus, predicantibus per uniuersum mundum sanctis apostolis, uniuersa bona, carismatum scilicet dona, fidelibus suis tribuit, ut in omni pace et concordia conuersentur. Unde dicitur: Pacem relinquo uobis, pacem meam do uobis . Et alibi: Ecce ego uobiscum sum omnibus diebus usque ad consummationem seculi .

Iterum Dominus de sancte Ecclesie stabilitate,  quam unici Filii sui sanguine redemit, loquitur. dicens: Adhuc erunt in loco isto, et in cunctis ciuitatibus Hierusalem pastorum accubantium greges, et in ciuitatibus campestribus, et in ciuitatibus que ad austrum sunt, et in terra Beniamin, et in circuitu Ierusalem, et in ciuitatibus Iuda. Ac si diceret: Adhuc erunt in Ierusalem et in circuitu eius, hoc est in sancta Ecclesia, et in cunctis mundi partibus, pastorum, apostolorum scilicet et euangelistarum, et doctorum Noui Testamenti greges fidelium populorum accubantium, id est in eternorum spe bonorum quiescentium. Sequitur: Adhuc transibunt greges ad manum numerantis, ait Dominus. Ac si apertius diceret: Greges fidelium Christianorum transibunt uiam huius uite iuste et pie ad manum  numerantis, illius uidelicet, qui numerat multitudinem stellarum . uiam huius uite transibunt, iuxta dispositionem scilicet ueri pastoris uiuentis, qui ait: Gaudete et exsultate, quia nomina uestra scripta sunt in celis . Sub Iesu Christi summi pastoris manu greges Ecclesie de gentibus congregate transeunt, qui in culmine uirtutum confixi sunt, et tamen humilitatem non deserunt, sed per feruorem sancti Spiritus exercent studium bone operationis, et dilectionis iura seruant, quibus sociantur greges. Qui in terra Beniamin, et in circuitu Ierusalem, et in ciuitatibus Iude uersantur; quia de illo priori populo multi sunt, qui ad fidem Christi ueniunt et ouium suarum periturum  numerum deserunt, de quibus dicitur: Oues mee uocem meam audient. Et ego cognosco eas, et sequuntur me . Pro earumdem ouium miseriis idem Dei et uirginis Filius dignatus est pati, mori et resurgere die tertia secundum Scripturas, solutis inferni doloribus, a mortuis.

Quapropter et Deus Pater per Psalmistam loquitur, dicens: Propter miseriam inopum, et gemitum pauperum, nunc exsurgam, dicit Dominus . Cassiodorus: Contra mala huius seculi Christus a Patre missus dicitur, cuius eloquia sunt uera, sicut impiorum falsa, quasi hec predicant, et faciunt mala. Sed contra hec Deus Pater dicit: Exsurgam, id est apparebo in Filio, nunc, id est in hoc tempore gratie quod non in priori populo feci; et hoc  propter miseriam tollendam, et gemitum inopum, id est gentium, et pauperum, scilicet Iudeorum. Augustinus: Inopes recte dicuntur gentiles qui nec legem nec prophetas habuerunt; pauperes, Iudei, qui spiritualiter legem non intellexerunt. Et est sensus: Pro inopia et paupertate spiritualium bonorum, quam patiuntur Iudei et gentiles, mittam Filium meum; uel per inopes et pauperes eosdem significat, id est mittam Filium meum propter miseriam inopum tollendam, scilicet mortalitatem et passibilitatem; et hoc faciam propter gemitum pauperum, qui de malis gemunt, et pro peccatis conteruntur: nam aliter non essent auxilio digni. Quid autem faciet Deus Pater exsurgens supponit, dicens: Ponam in salutari, id est in Iesu, non in seruis. Non  dicit quid ponat; sed sciendum est quia ad pauperes pertinet consolandos. Cassiodorus: Quasi Deus Pater diceret: Ponam in Iesu consolationem pauperum; et fiducialiter, id est potenter agam in eo, quia nichil ei resistet. Augustinus: Idem etiam Saluator docebit, non sicut Scribe et Pharisei, sed tanquam potestatem habens addet legi, et mutauit quedam pro iustissima uoluntate sua, ut actor legis. Ideo ait Deus Pater, fiducialiter agam in eo, quod non in seruis. Aliter: Superius fideles uidentes non posse saluari per carnales obseruationes, sic insistunt, et rogant Deum Patrem, quatenus mittat quem missurus est, scilicet Christum, ut per illum saluati, per illum liberati, hereditatem, quam per primum parentem amiserunt, consequi possint.  Dicit enim Propheta in illorum persona: Saluum me fac, Domine, quoniam defecit sanctus, uidelicet primus homo, qui sanctus et immaculatus a te factus est. Ad hec Deus Pater misericorditer eorum exaudiens orationes, dicit: Propter miseriam inopum et gemitum pauperum, qui de illius stirpe descenderunt, nunc exsurgam, id est lapsis, quantum ad quos iacere uideor, subueniendo exsurgam; uidelicet qui remissius egi mittendo seruos ad uineam, attentius agam mittendo Filium ad illam. De quibus dictum est: Agricole, apprehensis seruis eius, alium ceciderunt, alium occiderunt, alium uero lapidauerunt . Et hoc faciam propter miseriam inopum auferendam, et gemitum pauperum consolandum. Inopes dicuntur gentiles, qui  neque in se, neque in aliquo auxilium resurgendi habebant, quia lege et prophetis carebant. Pauperes uero, qui seipsos insufficientes ad saluationem reputantes, uidelicet fideles ex Iudaico populo; quia iam per legem umbraticam se non posse saluari intelligebant, spiritualis legis per aduentum noui hominis Iesu Christi cum gemitu auxilium implorabant. Unde est illud: Dum medium silentium tenerent omnia, et nox in suo cursu medium iter perageret, omnipotens sermo tuus, Domine, a regalibus sedibus uenit . Cuius miserie ablationem, cuius gemitus consolationem ponam, inquit Deus Pater, in salutari, id est dabo illis per Filium meum, qui erit saluatio omnium in deiectione  positorum. Ex quo illud beati Simeonis: Quia uiderunt oculi mei salutare tuum, quod parasti ante faciem omnium populorum . Fiducialiter quippe Deus Pater in salutari, hoc est in Christo, consolationem inopum et miserorum, imo omnium predestinatorum posuit, quia misericorditer per eum humanum genus redemit. Inter omnes homines Dei Filius a peccato liber fuit, et ideo ad redemptionem mundi solus suffecit. De quo sub quadam interrogatione Deus Pater ad Iob loquens, ait:

Quis dimisit onagrum liberum, et uincula eius quis soluit?  Gregorius  : Potest utique onager incarnatum Deum signare. Onager quippe agri  est animal: et quia incarnatus Dominus gentilitati magis quam Iudee profuit, animale corpus assumens, quasi non in domum, sed potius in agrum uenit. De quo gentilitatis agro per Psalmistam dicitur: »Species agri mecum est .« Itaque incarnatus Dominus in forma Dei equalis est Patri, et in forma serui minor est Patre. Dicatur ergo a Deo Patre de Filio secundum formam serui: »Quis dimisit onagrum liberum et uincula eius quis soluit?«---»Omnis qui facit peccatum, seruus est peccati « Et quia incarnatus Dominus particeps nostre factus est nature, tamen non culpe, liber dimissus dicitur quia sub peccati domini non tenetur. De quo alias dicitur: »Inter mortuos liber .« Dimissus ergo ideo dicitur, quia ad carnem ueniens nostram,  iniquitatis iugo nullo tenetur. Quam profecto carnem, quamuis macula culpe nostre non attinxit, passio tamen nostre mortalitatis astrinxit. Unde et postquam liber dimissus dicitur, recte de illo adiungitur: »Et uincula eius quis soluit?« uincula quippe eius tunc soluta sunt, cum infirmitates passionis illius in resurrectionis gloria sunt commutate. Quasi quedam uincula Dominus habuit, ea scilicet, que nos nequitie merito patimur nostre mortalitatis infirma, quibus usque ad mortem ligari se uoluit, et que per resurrectionem mirabiliter soluit. Esurire eum, lascescere, teneri, flagellari et crucifigi, nostre mortalitatis uincula fuerunt. Sed cum expleta morte, uelum templi rumperetur, scinderentur petre, monumenta panderentur, inferni claustra patescerent; quid aliud  tot argumentis, tantisque uirtutibus ostendebatur, nisi quod illa nostre infirmitatis uincula soluebantur; ut is uidelicet, qui ad suscipiendam serui formam uenerat, in ipsa serui forma ab inferni uinculis absolutus, ad celum etiam cum suis membris liber rediret. De quibus uinculis Petrus apostolus attestatur, dicens: Quem Deus suscitauit solutis doloribus inferni, iuxta quod impossibile erat teneri illum ab eo . Isidorus  : Onager asinus ferus interpretatur. quippe Greci asinum uocant. Singuli autem feminarum gregibus presunt. Nascentibus masculis celant, et testiculos eorum morsibus detruncant, quod cauentes matres, eos in secretis locis occultant. Asinos Arcadios dictos, eo quod ab Arcadia  primum aduecti sunt; magni et alti. Dei ergo Filius qui pro totius humani generis salute de celo descendit, multa, ut supradictum est, in carne nostra conuicia et improperia, ut nos ad libertatem perduceret, sustinuit, sicut ipse per Psalmistam dicit: uerbum iniquum constituerunt aduersum me; nunquid qui dormit, non adiiciet ut resurgat?  uerbum iniquum constituerunt aduersum me, scilicet ut unus moriatur homo pro populo, et non tota gens pereat . Augustinus: uerbum iniquum est, uidelicet, si hunc dimittis, non es amicus Cesaris . Isti scilicet Iudei, sunt mali coloni, qui, occisis seruis, deliberant occidere  filium patrisfamilias dicentes: Occidamus eum, et habebimus hereditatem eius . Iudei ita: sed nunquid qui dormit, non habet potestatem ponendi animam suam? Nonne habet, et resumendi eam? et hoc est, nunquid qui dormit , non adiiciet ut resurgat?

Et nota quod ait, dormit. Quia uidelicet sicut de latere Ade dormientis, qui erat forma futuri, id est Christi, assumpta est costa ex qua formata est Eua ; ita dormiuit Christus somno mortis, ut de latere dormientis, de quo profluxerunt sanguis et aqua, que sunt nostre redemptionis sacramenta, formaretur ei sponsa Ecclesia. Aliter:  uerbum iniquum, iniustam uidelicet sententiam, constituerunt aduersum me, dicentes: Reus est mortis . Ipsi me ad mortem condemnauerunt. Sed que cura? Nunquid non resurgam? utique resurgam. Et hoc ostende per simile. Nunquid ille qui dormit non adiiciet ut resurgat? utique adiiciet. Quod enim ipsi mortem putabant, dormitio mea fuit; quia spontanea, non coacta. Primus Adam dormiuit, ut fabricaretur Eua; secundus Adam dormiuit, ut fabricaretur Ecclesia. uel ita: uere constituerunt uerbum iniquum aduersum me; quia etiam homo pacis mee, id est qui mihi ostendebat pacem dando osculum, in quo speraui, non quantum ad me; ipse enim sciebam quid esset in homine, id est in quo sperare debui quantum ad communem  gratiam, esuriui enim , etc. quia speraui in illo esse cibum meum. Qui edebat panes meos, id est qui reficiebatur eadem doctrina, qua et illi qui mecum uescebantur. uel qui edebat panes meas, id est cui ego primam eucaristiam in cena inter alios tradidi; magnificauit super me supplantationem, id est plus me supplantauit, quam alii. Dixit enim: Ipse est, tenete eum, et ducite caute . Quasi diceret: Diligenter eum custodite ne amittatis; quia noui eius opera, et alta consilia. Ego uero pro meorum salute libenter dormiam, id est animam meam in morte ponam, quia potestatem habeo, ut cito resurgam.

Gratias ergo, summe et dulcissime Pater, agimus  tibi, qui eidem dilectissimo Filio tuo Iesu Christo non pepercisti, sed misericorditer illum pro nobis omnibus tradidisti, ut nos redimeret de potestate hostis antiqui. Nisi enim ille, te uolente, pie sanguinem suum in cruce funderet, humanum genus omnino periret. Te etiam, optime pastor, cum Patre et Spiritu sancto benedicimus, qui pro nobis miseris eidem Deo Patri usque ad mortem obediens, te resurgente, nos a perpetua morte resuscitasti, insuper et celestis regni ianuam indignis nobis, te ascendente, reserasti. Unde et uos moneo, fratres karissimi, ut eius tanta beneficia semper ad memoriam reducatis et deuoti in illius laudibus omni tempore perseueretis. Seipsum infirmis nobis medicinam exhibuit, qua languores nostros misericorditer  curauit, et oculos mentis nostre ad cognoscendam ueritatem, que ipse est, illuminauit, sicut quidam sapiens ait:

Est caro nostra lutum, Patris est Sapientia sputum.
Redditur humanum genus hoc medicamine sanum.

Congrue siquidem hic sapiens uir sputum Dei sapientiam, et carnem nostram lutum esse dixit, quia nisi eamdem sapientiam Deus Pater humane nature misericorditer copulasset, nequaquam homo ad contemplandam Dei claritatem cordis oculos aperuisset. Sapientia ergo Dei Patris Christus est, de qua dicitur: Sapientia edificauit sibi domum , id est sanctam Ecclesiam. Et iterum ipsa de se ait: Ego ex ore Altissimi prodiui primogenita ante omnem creaturam .  Caro quoque nostra est lutum, sicut Deus peccanti homini ait: Terra es, et in terram ibis . uidit iehsu Christus hominem cecum a natiuitate, id est humanum genus, et misertus est illius. uidere enim eius, misereri est. Hec enim cecitas contigit in primo homine propter peccatum, de quo omnes originem duximus, non solum mortis, sed etiam iniquitatis. Si enim cecitas est infidelitas, ergo et illuminatio est fides. Illi qui cecus natus fuerat, abiit ad piscinam Sile  lauit, et uidit; et humanum genus a prima creatione cecum, ad Christum qui a Deo Patre est missus, accessit; in eo scilicet baptizatum cognitionem Creatoris, et uere fidei lumen accepit. Nisi enim ille missus fuisset, nemo ab iniquitate  dimissus esset. uerbum caro factum est et habitauit in nobis . Recte ergo dicitur:

Est caro nostra lutum, Patris est sapientia sputum, quia quasi lutum tunc fecit quando eamdem carnem nostram misericorditer sibi uniuit. Et oculos ceci nati, id est humani generis inunxit, quando illi fidem ueritatis predicando ostendit, id est catechumenum fecit. Illuminauit, cum eum per apostolos in nomine totius Trinitatis baptizauit. Sequitur: Redditur ergo genus humanum hoc medicamine sanum. Diabolus in prima creatione illicita suggerens humanum genus uulnerauit, et Christus sua sponte in cruce pendens, uulnera nostra curauit. Quod Petrus apostolus testatur dicens: Peccata  nostra ipse pertulit in corpore suo super lignum, ut, peccatis mortui, iustitie uiuamus; cuius liuore sanati sumus .

Ipsum in cruce exaltatum deuote oculis cordis aspicimus, et a morsu antiqui serpentis eius uirtute liberamur. Ipse est enim Samaritanus, id est humani generis potentissimus custos et benignissimus medicus, qui proximi plagas a latronibus, id est demonibus impositas, infuso oleo et uino curauit, eumque in stabulum iumento impositum duxit, et stabulario, ut illius curam ageret, mandauit . Dei ergo sapientia nostre infirmitatis est medicina, et totum, ut predictum est, genus humanum hoc medicamine redditur sanum. Ipse est igitur medicina, et fons patens in ablutionem  peccatorum, per quem Deus Pater electos suos a spiritualibus sanauit languoribus, et a noxie conuersationis purgauit uitiis. Ipsum ergo, fratres karissimi, fideli mente et pura deuotione deprecemur submissis uultibus assidue, ut qui nos nascendo, moriendo et resurgendo de antiqui hostis  manu dignatus est redimere, dignetur etiam nos post hanc uitam ad eumdem Patrem suum per seipsum perducere. Qui cum eodem Patre et Spiritu sancto in Trinitate perfecta uiuit et regnat Deus, per omnia secula seculorum. Amen.



SERMO uICESIMUS SEPTIMUS. IN DOMINICA SECUNDA POST PASCHA.


 Oportet uos scire, fratres karissimi, quia, sicut due fuerunt ciuitates, Ierusalem scilicet et Babylonia, quarum altera afflixit alteram et captiuauit; ita modo due ciuitates sunt, una bonorum, altera uero malorum, permiste corpore, separate corde, Ierusalem uidelicet et Babylonia. Tenetur ergo Ierusalem captiua in Babylonia, sed non tota. Ciues enim eius sunt angeli omnis miserie extorres; sed tenetur captiua secundum homines predestinatos ad gloriam, qui per peccatum captiui sunt, et a patria peregrini. De ea igitur captiua hic agitur; de reatu  uero supra egit in Psalmo illo, uidelicet: Te decet hymnus, Deus, in Sion . Ibi dicitur: Te decet hymnus, Deus, in Sion; hic autem: Super flumina Babylonis, illic sedimus  et fleuimus: dum recordaremur , scilicet quia in ista Babylonia, id est in confusione huius seculi, non ciues habitamus, sed captiui tenemur, et sedemus humiles penitendo, et peccata confitendo. Sunt autem et alii futuri Ierusalem ciues, qui iam sunt predestinatione, sed adhuc corpore et corde sunt ciues Babylonie, eique seruiunt. Habet enim Babylonia amatores suos consulentes paci temporali, et nichil ultra sperantes, totumque gaudium suum ibi ponentes; et uidemus eos pro re publica et terrena plurimum laborare. Sed quicunque in ea non superbe sed fideliter uersantur, ut quantum intelligunt, fidem exhibeant quam possunt, et quibus possunt; eos non sinit  Deus perire in Babylone, quia predestinauit eos ciues Ierusalem. Intelligit enim caritatem  , scilicet emulationem eorum; et ostendit eis aliam ciuitatem pro qua laborent, ad quam suspirent, et ad quam alios hortentur. Unde Dominus in Euangelio: Qui in modico fidelis est, et in magno fidelis est . Et rursus: Si in alieno fideles non fuistis, quod uestrum est quis dabit uobis? . De talibus tamen non agit hic psalmus suspirare   , sed de illis qui mente et desiderio sunt ciues Ierusalem. Modus bipertitus est. Hic psalmus  primo uidelicet captiuitandis longe post Nabuchodonosor, quos deflet Ieremias hic sua mala flere, nec monet mala obliuisci; Hierusalem inducit in figura nostri. Secundo contra hostes ad Deum fit conuersio ibi, cum dicitur: Memor esto, Domine, filiorum Edom . Prophetia ergo in persona captiui populi, qui quasi laudibus stantium in domo excitatur, lamentationem hanc profudit desiderio patrie, dicens:

Super flumina Babylonis, scilicet in tam nobil loco sedimus humiliati, non erecti per superbiam, non iacentes per ruinam. Flumina Babylonis sunt omnia que hic amantur et transeunt. Que attendentes  sancti, non se eis amore immiscent, sed supra sedent, ea contemnendo, et flent pro eis qui rapiuntur, et pro se qui ibi captiui tenentur. Unde sequitur: et fleuimus, scilicet incolatum nostrum. Sedimus, dico, et fleuimus, dum recordaremur Sion, ubi nichil fluit. Non quod aliud fleamus nisi pro Sion, ut iusti homines faciunt. Multi enim sunt flentes fletu Babylonio, qui et gaudent gaudio Babylonio, quia lucris gaudent, et pro temporalibus deflent damnis. Utrumque de Babylonia est. Flere utique debet quisque, sed recordando Sion.

Iterum dicit: In salicibus in medio eius suspendimus organa nostra. In hostili enim terra dulcis est recordatio patrie. In salicibus, id est in malis  que sunt in medio eius, que scilicet rigantur fluminibus Babylonis, uidelicet steriles sunt in bono opere, et sunt in medio Babylonis, id est multum mali, scilicet cupidi et auari. Sunt enim aliqui in exterioribus Babylonis partibus, non sic concupiscentiis obruti. In illis, inquam, salicibus, que sunt in medio Babylonis, id est ab illis ualde malis, suspendimus, id est distulimus et subtraximus organa nostra, scilicet Scripturas et promissa Dei.  Augustinus: Ab his enim porcis et canibus Scripturas auertimus, non eis alligamus, sed differendo suspendimus. Et dicendum, quod uis doloris exaggeratur, quando delectatio, qua se consolari solebant, suspenditur.

Sequitur: Quia illic interrogauerunt nos qui captiuos duxerunt nos uerba cantionum. Et quare suspendimus organa nostra? Augustinus: Quia uidelicet illic, id est in Babylonia, interrogauerunt nos tentantes, non perficientes, qui captiuos duxerunt nos, sed diabolus et angeli eius qui interrogare dicuntur, dum illi interrogant in quibus operantur. Quid interrogauerunt? uerba scilicet cantionum, uel canticorum, id est orationes aggratulationis et professionis nostre, ut cum queritur huiusmodi: Quid prodest  Christus, aut que est alia uita? Nonne ex quo uenit Christus, peiora sunt in rebus mundanis, quam fuerunt antea, et feliciores erant tunc humane res, quam modo? Dicant nobis Christiani quid boni attulit Christus? Quare mihi imperas ut credam de Christo, et de alia uita, quam non uideo? Et qui abduxerunt nos, a societate scilicet angelorum; et adduxerunt ad has miserias, subaudi, ubi interrogauerunt nos, dicentes: Hymnum cantate nobis de canticis Sion. Sed his, qui huiusmodi nos interrogant, respondemus. Babylonia uos portat, Babylonia uos continet, Babylonia uos nutrit, et non nostis capere, nisi quod fluit in tempore; eterna meditari ignoratis, pleni estis cupiditatibus malis. His autem qui sunt malis pleni, non debemus organum  percutere, sed suspendere. Diabolus enim per suos astute querit, ut irrideat. Unde et respondendum eis: Quomodo cantabimus canticum Domini in terra aliena? Cauendum est ne quis, timens talibus displicere, concupiscat amicitias eorum, et incipiat delectari in Babylonia. Augustinus: Populus autem iste undique interrogantes, adulantes, irrisores, reprehensores, et quasi inter eos periclitans animum erexit ad recordationem Sion, et constrixit se iuramento, dicens: »Si oblitus fuero tui, Ierusalem, obliuioni detur dextera mea.«

Augustinus: Quasi diceret: Illis non cantaui, sed si inter uerba illorum »oblitus fuero tui Ierusalem,« ut eis placere uelim, »obliuioni detur,« uel obliuiscatur me dextera mea, id est uita eterna, que  est dextera mea. Unde alibi: Leua eius sub capite meo, et dextera illius amplexabitur me . Sinistra mea est uita temporalis. Quidquid ergo facis pro uita eterna, dextera tua operatur. Sed si alio intendis, sinistra se immiscuit, et in ea delectatus quasi in dextera, perdis eterna. Cassiodorus: Nota quod conditionem ponit, quam necesse est fieri, ut si oblitus Ierusalem fuerit, detur obliuioni. Item ait: »Adhereat lingua mea faucibus meis, si non meminero tui.« Augustinus: Ac si populus Isrel in captiuitate positus diceret: Obmutescam, et mutus fiam in Dei laudibus, si non fuero tui memor: quod est consolatio fletus, et miseriarum. Sic contigit ut pronuntiat. Mutus enim fit qui memor Dei non est;  quia, quid sonat, quid loquitur, qui canticum Sion non sonat? Canticum Ierusalem lingua nostra est, scilicet lingua fidelium. Canticum delectationis seculi huius lingua barbara est. Mortuus itaque est Deo, qui oblitus est Ierusalem. Unde bene ait: Si non meminero tui, scilicet cum amore. Unde subdit: Si non proposuero te, Ierusalem, in principio letitie mee, id est si non est mihi precipua de te letitia, et in te, o Ierusalem. Ibi enim est summa letitia, ubi Deo perfruemur, ubi de fraternitate coherente securi erimus, quia nichil ibi delectabitur nisi bonum. Morietur ibi omnis necessitas, et orietur omnis felicitas. Iterum subiungit, dicens: Memor esto, Domine, filiorum Edom in die Ierusalem. Secunda pars, ubi contra hostes ad Deum fit  conuersio. Quasi diceret: Ego ita me habeo; sed, o Domine, memor esto filiorum Edom in die Ierusalem. Edom idem est, qui et Esau. Dictus est autem Edom, Esau et Seir. Filii autem Edom, id est Idumei, fuerunt impedimento Iudeis reedificantibus Ierusalem post reditum de Babylonia, uel in destructione Ierusalem fuerunt coniuncti Babyloniis. Unde postea dicit: Filia Babylonia misera. Et est sensus: Memor esto, Domine, filiorum Edom, id est puni eos pro eo quod fecerunt in die restitutionis Ierusalem, quam impedierunt, uel in die quo euerterunt eam adiuncti Babyloniis.

Ecce quid faciunt, qui dicunt: Exinanite, exinanite, etc. Ac si apertius diceret: Quidquid est in ea usque ad fundamentum auferte, nec unus lapis,  uel unus ciuis remaneat in Ierusalem. Sequitur: Filia Babylonis misera. Beatus, qui retribuet tibi retributionem tuam, quam retribuisti nobis. Quasi illi dicerent ita: Sed, o filia Babylonis, tu etiam misera es in tua exsultatione et presumptione. Et dicit filiam Babylonis Idumeam, que Babyloniis se addidit. Sed beatus, inquit, qui retribuet tibi retributionem tuam, quam retribuisti nobis. Deus scilicet retribuet quam retributionem; beatus qui tenebit, et allidet paruulos ad petram. Ad litteram hec fecit Deus per eosdem, qui percusserunt Iudeos. uel mystice potest intelligi. Augustinus: Esau enim omnes significat carnales homines, et Iacob spirituales. Esau autem appellatus est Edom a cibo quodam  lenticule rubeo, pro quo uendidit primogenita sua minori fratri, scilicet Iacob . Ille autem concessit cibum uoluptatis, et sumpsit honorem dignitatis, et ita factus est ille maior dignitate, qui erat minor tempore. Maior itaque est carnalis homo, minor spiritualis, quia prius est quod animale, deinde quod spirituale . Omnis enim qui nascitur, carnalis est, et animalis incipit esse. Si autem a captiuitate conuertitur, in reditu Ierusalem renouatur, et fit renouatio quedam pro interiori homine. Et sicut maior frater Esau inimicus fuit Iacob, ita omnes carnales inimici sunt spiritualium. Unde ait: Memor esto, Domine, filiorum Edom. Cassiodorus: »Memor esto, Domine, filiorum Edom,« id est carnalium, qui sunt inimici sanctorum,  id est libera nos ab illis in die sequestrationis Ierusalem, scilicet quando sequestrabuntur a Ierusalem, uidelicet ut ipsi mali puniantur, et boni coronentur. Sequitur: Qui dicunt exinanite, exinanite usque ad fundamentum in ea, Ierusalem, scilicet Ecclesia. Et dicitur hoc a simili cisterne, unde si aqua hauritur, usque ad fundamentum peruenitur. Sed prodest etiam talibus uitam tollere, quibus in fundamento, quod est Christus, uita eterna est. Dum putant mali nocere, bonis dant coronas. Deinde conuertens sermonem ad ciuitatem illorum ait: Sed, o filia Babylonis, misera es in ipsa exsultatione tua, et in ipsa presumptione tua, et inimicis tuis.

Nota, quod ciuitas malorum Babylonia dicitur, et  filia Babylonis; quomodo Ecclesia dicitur Sion, et filia Sion. Babylon per successionem, et imitationem facta est Babylonis filia; sicut per successionem Ecclesia facta est filia Sion. Iterum subiungens, ait: Beatus, qui retribuet tibi retributionem tuam, quam retribuisti nobis, scilicet allisionem spiritualem pro allisione carnali, quam retribuisti nobis, scilicet odium pro dilectione nostra. Augustinus: Quam retributionem beatus qui tenebit, et allidet paruulos tuos ad petram, id est Christum; scilicet captiuos tuos reducet ad uiam ueritatis. Qui dum paruuli sunt, possunt reduci non omnino in malitia obdurati. uel secundum moralem sensum totum potest accipi. Edom enim qui interpretatur terrenus uel sanguineus, carnalitas est, que per illicitos motus, tanquam per filios suos  nos seducit. Et est sensus: Memor esto, Domine, filiorum Edom, id est illicitorum carnis motuum, ut allidas eos in die Ierusalem, id est in bonis, qui sunt dies Ecclesie. Unde dicitur: Dies diei eructat uerbum bonum . Qui dicunt: Exinanite, exinanite usque ad fundamentum in ea. Coaceruatione enim uitiorum subrepit diffidentia, sed filia Babylonis misera. Cassiodorus: Filia Babylonis est caro, que confusionem peccatorum ingerit, cui digna compensatio datur, ut sicut concitat ad uitia repressa subdatur uirtutibus.

Unde subditur: Beatus, qui retribuet tibi retributionem, quam retribuisti nobis. Cassiodorus: Quod carni retribuere beatorum est, qui etiam paruulos, qui  ex carne nascuntur, id est magnos motus antequam crescant, retinent, ne sint liberi, et allidunt ad petram Christum, ut confracti pereant. Unde subdit: Beatus, qui tenebit, et allidet paruulos suos ad petram. Ecce digna retributio. Augustinus: Ut enim Babylonia natos in mundo, dum parui sunt, parentum et seculi huius suffocat erroribus, ita qui iam iuuenes sunt, data agnitione Dei, paruulos Babylonis allidunt, id est nascentes, antequam robur accipiant. Sicut facilius uincuntur, scilicet dum parui sunt, sic et maiores ad petram occidendi sunt. Oportet igitur nos, karissimi, de Babylonia, id est de conuersatione carnali recedere, et uitia illecebrose carnis,  que paruuli dicuntur, ad petram, que est Christus, allidere ut, Deo adiuuante, expediti ad supernam Ierusalem, in qua ciues sumus decreti, secundum Ieremie consilium, possimus peruenire.

Fugite, inquit, de medio Babylonis, ut saluet unusquisque animam suam . Mystice propheta ad fidelium exhortationem conuertit uerba, ut fugiant de medio Babylonis, id est de multitudine confusionis. Quasi diceret: Non pigre, non pedetentim, sed uelociter exite. Quicunque confusam habetis animam uariorum passione uitiorum, ad uos sermo dirigitur. Potest euenire, ut quis in Babylone sit, sed cum in extremis finibus, quodammodo extra Babylonem esse uideatur. Aliud autem est, in medio Babylonis esse, ut dum undique equale sit spatium,  et in umbilico eius, quasi in medio cordis animalis habitet. Sicut enim animalis medium cor est, et Lucas  cor terre medium terre nominat, sic in Ezechiele dici uidetur in corde maris positus Tyrus . Nunc etiam peccatores de medio Babylonis, id est de corde eius, fugere debent. Dicatur ergo: Fugite de medio Babylonis, ut medietatem deserentes, in finibus incipiatis esse, non in medio. Qui enim ualde dimersus est uitiis, medio Babylonis habitator est. Qui paulatim uitia relinquit, et naturam ad meliora conuertit, et incipit non tam uirtutes possidere, quam cupere, de medio Babylonis fugit, non tamen ex toto discedit. Taliter exponendo, credendum est sacras litteras, ne unum quidem apicem habere uacuum a Dei sapientia. Qui  enim ait; Non apparebit in conspectu meo uacuus , multo plus ipse non in uacuum loquitur. De plenitudine eius accipientes, qui prophete erant, de plenitudine sumpta cecinerunt. Ideo igitur facta uolumina spiritum plenitudinis spirant, nichilque est, quod non a plenitudine diuine maiestatis descendat. Spirant autem his, qui habent oculos ad uidenda celestia, et aures ad audienda diuina, et nares ad ea que sunt plenitudinis sentienda. Primum ergo oportet fugere de medio Babylonis, deinde singulas animas resaluare. Nec tantum dixit, saluate, sed secundum aliam editionem, resaluate. Quia ergo quidam gustantes salutem, et de ea per peccatum corruentes ueniunt in Babylone;  ideo oportet unumquemque resaluare animam suam ut incipiat recuperare, quod perdidit. Unde legimus dixisse beatum Petrum apostolum: Reportabimus filei finem animarum nostrarum , etc. Sed in nobis est fugere de Babylone, et in nostra potestate, si uelimus, resuscitare, quod corruit. Quod in nobis corruit, procul dubio resuscitamus, si inter mala, que patimur, humiliter culpas nostras ad memoriam reuocamus, et Dei iustitiam laudamus; si in aduersis, sicut et in prosperis, omnipotenti Deo gratias referimus. His profecto armis antiquus hostis durius a nobis impugnatur, et eius arma franguntur, si patienter  aduersa toleramus, et peccata pro quibus iusto Dei iudicio nobis inferuntur, emendamus, et inter hec aduersus Deum non solum non murmuramus, sed et ipsius nomen incessanter benedicimus, sicut beatum Iob in suis flagellis fecisse legimus.

Nam et cum illi uxor eius diceret: Adhuc permanes in simplicitate tua, benedic Deo, et morere , protinus respondit, dicens: Quasi una de stultis mulieribus locuta es. Et adiecit: Si bona suscepimus de manu Domini, mala quare non sustineamus? Gregorius  : Ecce ubique hostis frangitur, ubique superatur. Per cuncta tentationum argumenta succubuit, qui et illud suum familiare solatium etiam de muliere amisit. Inter hec igitur sanctum uirum intueri libet foras uero uacuum, intrinsecus  Deo plenum. Paulus cum in semetipso diuitias interne sapientie conspiceret, seque ipsum exterius corruptibile corpus uideret, ait: »Habemus thesaurum istum in uasis fictilibus .« Ecce in beatum Iob uas fictile scissuram uulnerum exterius sensit, sed hic thesaurus interius integer mansit. Foras enim per uulnera crepuit, sed indeficienter interius nascens thesaurus sapientie, per eruditionis uerba emanauit, dicens: »Si bona suscepimus de manu Domini, mala quare non sustineamus?« Bona, scilicet dona Dei uel temporalia, uel eterna; mala autem, flagella presentia appellans, de quibus per prophetam Dominus dicit: »Ego Dominus, et non est alter, formans lucem, et creans tenebras, faciens pacem, et creans malum  .« Neque enim mala, que nulla sua natura subsistunt, a Domino creantur: sed creare se mala Dominus indicat, cum res bene conditas, nobis male agentibus, in flagellum format, ut ea ipsa, et per dolorem, quo feriunt, delinquentibus mala sint, et per naturam, qua existunt, bona. Unde et uenenum mors quidem est homini, sed tamen uita serpenti. Amore enim presentium ab actoris nostri dilectione recessimus, et peruersa mens, dum delectationi creature se subdidit, a Creatoris societate sese disiunxit. Ex his ergo a Creatore ferienda erat, que errans, actori creaturam preposuerat: ut unde homo culpam non timuit admittere superbus, inde penam inueniret corrigendus: et tanto citius respiceret ad illa, que perdidit, quanto doloris penam  esse conspiceret,  illa que quesiuit. Unde et bene dicitur; »Formans lucem, et creans tenebras,« quia cum per flagella doloris exterius tenebre creantur, intus per eruditionem lux mentis accenditur.« Faciens, inquit, pacem et creans malum;« quia tunc nobis pax cum Deo redditur, cum hec que bene sunt condita, sed non bene concupita, in ea, que nobis mala sunt, flagella uertuntur. Per culpam quippe Deo discordes exstitimus; et ideo dignum est, ut ad pacem illius per flagella redeamus; ut cum unaqueque res bene condita nobis in dolorem uertitur, correcti mens hominis ad actoris pacem humiliter reformetur. Hec itaque in flagella beatus Iob mala nominat, quia salutis et tranquillitatis  bonum, qua perturbatione feriant, pensat. Sed illud ualde in eius uerbis intuendum est, contra persuasionem coniugis, quanta considerationis arte se colligat, dicens: »Si bona accepimus de manu Domini, mala quare non sustineamus?« Magna quippe consolatio tribulationis est, si cum aduersa patimur, actoris nostri dona ad memoriam reuocamus. Nec frangit, quod ex dolore obuiat, si menti citius hoc quod ex munere subleuat, occurrat. Hinc namque scriptum est: »In die bonorum ne immemor sis malorum; et in die malorum ne immemor sis bonorum .« Quisquis enim dona Dei percipit, si de donorum perceptione nequaquam etiam per flagella pertimescit, in elationem per letitiam corruit. Quisquis autem flagellis atteritur, si flagellationis tempore  nequaquam se ex donis, que eum contigit accepisse, consolatur, ab statu mentis omnimoda desperatione destruitur. Sic ergo utraque iungenda sunt, ut unum semper ex altero fulciatur, quatenus et flagelli penam memoria temperet donorum, et donorum memoriam suspicio, ac formido mordeat flagelli. Sanctus igitur uir, ut oppressam mentem inter uulnera mulceat, in flagellorum doloribus blandimenta donorum pensat, dicens: »Si bona suscepimus de manu Domini, mala quare non sustineamus?« Ubi et bene premittit, cum ait: »Locuta est, quasi una ex ineptis mulieribus.« Quia enim praue mulieris, non autem sexus in uitio est, nequaquam ait: »Locuta es, quasi una ex mulieribus,« sed, »quasi ex ineptis mulieribus,« ut uidelicet  ostendatur, quia quod prauum sapit, accendentis stultitie, non condite sit nature.

Sequitur: »In omnibus his non peccauit Iob labiis suis.« Duobus modis labiis delinquimus: cum uel iniusta dicimus, aut iusta reticemus. Nam si aliquando et tacere culpa non esset, propheta non diceret: »ue mihi, quia tacui . Beatus igitur Iob in cunctis que egit, labiis suis minime peccauit; quia nec contra ferientem superba dixit, nec contra suadentem recta reticuit. Nec loquens ergo, nec tacens deliquit, quia et flagellanti patri gratias reddidit, et male suadenti coniugi doctrine sapientiam ministrauit. Quia enim sciuit quid deberet Deo, quid proximo, scilicet patientiam Conditori, sapientiam coniugi: idcirco et hanc redarguendo docuit, et illum gratias  agendo laudauit. Quis autem nostrum si unumquodlibet uulnus tante percussionis acciperet, non mox ab intimis prostratus iaceret. Ecce stratus foris uulneribus carnis, erectus intrinsecus permanet munimine mentis, et sub semetipso omne iaculum transuolare conspicit, quod ipse exterius districta manu seuiens hostis figit. uigilanter deprehendit iacula, modo uulneribus contra se in facie, modo uerbis quasi ex latere intorta. Et bellator noster circumuallantium feruore certaminum deprehensus, ubique patientie sue clypeum opponit, undique uenientibus spiculis obuiat, et per cuncta uirtutum latera circumspectam contra irruentia uulnera mentem rotat. Sed  antiquus hostis, quo ardentius uincitur, eo adhuc ad insidias ardentius excitatur. Ipse enim de totius Ecclesie profectu tristatur, damnis letatur, bonis inuidens, malis congratulans, uitia suggerens, non solum Ecclesie paruulos, sed et rectores ad agenda illicita et perpetranda que Deo contraria sunt, sine intermissione prouocans.

Hoc Sophonias propheta in spiritu cernens, et quasi eorumdem Ecclesie ministrorum scelera reprehendens, figurate sub Niniue ciuitatis specie aiebat: Hec est ciuitas gloriosa habitans in confidentia: que dicebat in corde suo: Ego sum, et extra me non est alia amplius. Onocrotalus, inquit, et ericius uel cameleontes in liminaribus eius morabuntur. uox cantantis in fenestra corui, in superliminari,  quoniam attenuabitur robur eius . Harum, si placet, auium ac bestiarum species et naturas, beato Isidoro loquente  , audiamus. Onocrotalon que Grece dicitur, auis est longum et forte habens rostrum, cuius duo genera sunt: unum uidelicet aquatile, et aliud solitudinis. Coruus siue corax nomen a sono gutturis habet, quod uoce cor accinet. Fertur hec auis, quod editis pullis escam plene non prebeat, priusquam in eis per pennarum nigredinem similitudinem proprii coloris agnoscat. Postquam uero eos tetris plumis aspexerit, in toto agnitos abundantius pascit. Hic prior in cadaueribus oculum petit. Cameleon non habet unum colorem, sed diuersa est uarietate conspersus, ut pardus dicitur  autem huius cameleontis corpusculum ad colores, quos uidet, facillima conuersione uariari, quod aliorum animalium non est ita ad conuersionem facilis corpulentia. Cameleon pardus dictus, eo quod, dum sit ut pardus, albis maculis super aspersus, collo equino similis, pedibus bubulinis, capite tamen cameleo est similis. Hunc maxime Aethiopia gignit. Ericium spinis coopertum est animal. Quod proinde ericius dicitur, eo quod subrigit se, quando spinis suis clauditur, quibus undique protectus est contra insidias. Nam statim ut aliquid persenserit, primum se subrigit, atque in globum uersus in sua se arma recolligit. Huius prudentia talis est. Nam dum absciderit uuas de uite, supinus sese uolutat super eas, et sic eas exhibet natis  suis.

Ista a beato Isidoro breuiter dicta, iterum necesse est ut ad memoriam reducamus ea que superius Sophonias premisit dicens: Hec est ciuitas habitans in confidentia, que dicebat in corde suo: Ego sum, et extra me non est alia amplius. Onocrotalus, et ericius, uel cameleontes in liminaribus eius morabuntur. uox cantantis in fenestra, coruus in superliminari, quoniam attenuabitur robur eius. Sub Niniue ciuitatis specie figuratiue propheta de sancta Ecclesia loquitur ista, quod sine formidine et graui gemitu dicere non possumus; quia hodie quidam frustra se iactant de speciosa esse Ecclesia, sed  factis negant: in quibus uitiorum greges habitant, et animalia uentri seruientia, et bestie, que corda eorum comedant, et onocrotalus uel cameleontes, qui uarios habent colores, id est diuersis uitiis inherentes, et ericius, spinosum scilicet animal, habitat in cordibus eorum. Coruus etiam, scilicet immunda auis, in fenestra, id est in corporeis sensibus, ut semper audiant, uel loquantur mala. Hec omnia ideo patiuntur, quia cum sint dediti malis operibus, promittunt sibi beatitudinem, et alios despiciunt, et superbiunt, et ideo fiunt cubile bestiarum: ut ubi prius habitabat Pater, et Filius, et Spiritus sanctus, et angeli administratorii, modo habeant demones locum. Et angeli sancti prius manentes in illis, sed modo transeuntes mirabuntur  et stupebunt, nec sustinebunt ruentes, sed leuabunt manus remouendo a sustentatione eorum.

Iterum subiungit, dicens: Quomodo facta est in desertum cubile bestiarum? Omnis qui transibit per eam, sibilabit, et mouebit manum suam. De diabolo et angelis eius possunt hec accipi, qui uastauerunt uineam, que de Aegypto translata fuerat. Transeunt etiam demones per animam, que templum Dei fuerat, et esse desit, et serpens sibilando uenena sue malitie in ea euomit, et manus, id est opera, mouet. Unde Salomon: Mors et uita in manibus lingue , id est in operibus.

Sequitur: ue prouocatrix, et redempta ciuitas, columba non audiuit uocem, et non suscepit disciplinam  . Quasi diceret: ue prouocatrix, que Deum dulcem et misereri uolentem in amaritudinem sibi conuertit, et punire cogit. Et redempta ciuitas, id est Ecclesia a Domino; columba, quia olim fuit simplex, non audiuit uocem precepti Dei. et non suscepit disciplinam cum corrigeretur. Iterum dicit: in Domino non est confisa, et ad Deum suum non appropinquauit. Ac si diceret: Etiam prementibus malis in Domino non est confisa, ad Deum suum non appropinquauit, cum ipse dicat: Ego sum Deus appropinquans, post tergum eius non iuit. Principes eius, scilicet Ecclesie, in medio eius, quasi leones rugientes. Post generalem increpationem describit etiam uitia principum, qui semper uersantur in predam et sanguinem subiectorum. Iterum subiungit,  dicens: Iudices eius lupi uespere, non relinquebant in mane. Quasi diceret: Iudices eius lupi rapaces non relinquebant aliis in mane, quod possent rapere.

Ecclesia ergo, ut superius dicitur, allegorice ciuitas est redempta sanguine Christi, et columba propter simplicitatem et multitudinem credentium, cui fit comminatio, quia procaciter egit in Deum, nec uoluit audire legem Dei, nec suscipere disciplinam, nec confisa est in Domino, quia noluit appropinquare ad Deum bene operando, dum Deo et seculo se posse seruire credidit: cuius principes, dum deseuiunt in subiectos, magis leones quam pastores  uocandi sunt. Iudices etiam sicut lupi occidentes, semper in uespera tenebrarum manentes nec respicientes ad ortum solis, quasi in nocte nemine uidente depredantur possessiones Ecclesie, ut non habeant pauperes quid comedant in mane uere lucis, quia nec parui cibi relinquebantur egentibus. Prophete etiam, id est magistri, qui debent alios docere de Scripturis, non sunt fideles, sed quasi infideles, dum fidem quam astruunt uerbis destruunt factis. Sacerdotes etiam, qui sanguinem Domini populis diuidunt, imperfecti sunt in lege Christi, si putant in administratione eucaristie non esse requirendam sacerdotum uitam, sed tantum solemnem orationem. De quibus dicitur: Sacerdos in quo fuerit macula, non accedet oblationem offerre Domino . Cum hec ergo mala sint in Ecclesia, Dominus clemens in hoc quod non recedit ab Ecclesia, et iustus in hoc quod reddit unicuique iuxta merita, cum post noctem huius seculi mane aduenerit, dabit in lucem iudicium, et non abscondetur, uel ipse uel iudicium eius; et cum exiget a singulis commissam pecuniam, non inique aget, sed superbos principes destruet, et de cathedris detrahet, et dissipabuntur anguli, id est tortuose cogitationes in quibus Pharisei orant, contempto angulari lapide. Deserte etiam uie fient iuxta illud: Iter impiorum peribit , ne uidelicet ambulent in superbia et prauitate; et urbes eorum male edificate destruentur, ne habeant malos edificatores. Ac si Deus Ecclesie sue loqueretur dicens his uerbis:  Hec omnia comminatus sum, o Ecclesia, ut abiiciens uitia, suscipiens disciplinam ex toto non pereas. Dum illi disciplinam suscipere precipit; et uitia abiicere, quasi piissimus Pater ad spiritualem uitam perducere eam cupit. Semper Deus sanctam Ecclesiam per seruos suos ad meliora prouehit, semper antiquus hostis eam laniare, conturbare, et ad bene operandum per malignitatis sue ministros impedire contendit. Deus autem illius uires potenter reprimit, ne tanta mala in eiusdem Ecclesie filios exerceat, quanta cupit. Nam ubi abundauit iniquitas, superabundauit gratia .

Unde in Iob legitur: »Rugitus leonum, et uox leene, et dentes catulorum leonum contriti sunt . Gregorius  : Quia natura uniuscuiusque rei  ex diuersitate componitur, in sacro eloquio per rem quamlibet licite diuersa figurantur. Habet quippe leo uirtutem, habet et seuitiam. uirtutes ergo Dominum significant, seuitia diabolum designat. Hinc enim de Domino dicitur: »uicit leo de tribu Iuda, radix Dauid . Hinc de diabolo Petrus ait; »Aduersarius uester diabolus tanquam leo rugiens circuit, querens quem deuoret .« Leene autem nomine aliquando sancta Ecclesia, aliquando uero Babylonia designatur. Pro eo enim quod contra aduersa audax est, leena Ecclesia dicitur, sicut eiusdem beati Iob uocibus approbatur, qui derelictam ab  Ecclesia Iudeam indignans, ait: »Non calcauerunt eam filii institorum, nec pertransiuit per eam leena . Aliquando uere leene nomine huius mundi ciuitas, id est Babylonia exprimitur, que contra uitam innocentium immanitate crudelitatis effrenatur. Que antiquo hosti quasi leoni seuissimo sociata, peruerse persuasionis eius semina concipit, et reprobos ex se filios ad similitudinem illius quasi crudeles catulos gignit. Catuli autem leonum sunt quidam reprobi, ad iniquam uitam malignorum spirituum errore generati: qui et simul omnis uniuersam mundi ciuitatem quam prediximus, Babyloniam uidelicet faciunt. Et tamen iidem singuli Babylonie filii, quasi non leena, sed leene catuli uocantur. Sicut enim Sion tota simul Ecclesia dicitur, filii autem  Sion singuli quique sanctorum memorantur, ita et filii Babylonie singuli quique reproborum, et eadem Babylonia simul, omnes reprobi uocantur. Sed sancti uiri, quandiu in hac uita sunt, semetipsos sollicita circumspectione custodiunt, ne leo circuiens insidiando subrepat, id est antiquus hostis sub aliqua imagine uirtutis occidat; ne leene uox auribus obstrepat, id est, ne Babylonie gloria sensum ab amore patrie celestis auertat; ne catulorum dentes mordeant, id est, ne reproborum persuasio in corde conualescat. At contra heretici, iam quasi de sanctitate securi sunt quia uite sue meritis cuncta superasse suspicantur. Unde et nunc dicitur: »Rugitus leonum, et uox leene, et dentes catulorum contriti sunt.« Ac si aperte heretici et omnes inimici Ecclesie dicerent:  Nos ideo nullis flagellis atterimur, quia et uirtutem antiqui hostis, et cupiditatem terrene glorie, et persuasiones reproborum omnium uite meritis superantes calceamus. Unde et adhuc subditur: »Tigris periit, eo quod non haberet predam, et catuli leonum dissipati sunt.« Hunc uocabulo tigridis repetit, quem leonis appellatione signauit. Satan quippe et propter crudelitatem leo dicitur, et propter multiformis astutie uarietatem, non incongrue uocatur tigris. Modo enim se, sicut est perditus, humanis sensibus obiicit; modo quasi angelum lucis ostendit; modo stultorum mentes blandiendo persuadet; modo ad culpam terrendo pertrahit; modo suadere uitia aperte nititur; modo in suis suggestionibus sub uirtutum specie palliatur.  Hec itaque bellua, que tanta uarietate respergitur, iure tigris uocatur, que apud Septuaginta interpretes formicoleon  dicitur. Quod uidelicet animal absconsum puluere formicas frumenta gestantes interficit, quia nimirum apostata angelus de celis in terram proiectus, iustorum mentes, qui bonorum sibi operum refectionem preparant, in ipso actionis itinere allicit. Cumque has per insidias superat, quasi formicas frumenta gestantes improuisus necat. Recte autem formicoleon, id est leo et formica dicitur. Formicis autem, ut diximus, leo est; uolatilibus autem formica; quia nimirum antiquus hostis, sicut contra consentientes fortis est, ita contra resistentes debilis.  Si enim suggestionibus eius assensus prebetur, quasi leo tolerari non potest. Si autem illi resistitur, quasi formica atteritur. Aliis ergo leo est, aliis formica; quia crudelitatem illius carnales mentes uix tolerant, spirituales uero infirmitatem eius pede uirtutis calcant. Ut ergo supradictum est, semper Deus Ecclesiam suam ad meliora prouehit, et antiquum hostem omnesque eius aduersarios sub pedibus illius conterit.

Sed, quod dictu graue est, fere in sancta Ecclesia hodie impletur quod frequenter in psalmo legitur, Omnes, inquit, declinauerunt, simul inutiles sunt, non est qui faciat bonum . Et Ieremias: Calix, inquit, aureus Babylon in manu Domini, inebrians omnem terram . Ac si diceret: Calix  aureus Babylon, id est ornatus sermonis, in manu, hoc est in potestate Domini, inebrians uitii omnem terram, omnes scilicet qui terra sunt. uide omnes homines fere ebrios. Inebriamur ira, tristitia, et mente excedimus amore, concupiscentia, uana gloria. Animaduerte omnem terram plenam esse peccatis, et non queres quomodo Babylon omnem terram inebriauerit. Iustus enim non est in terra, sed super terram, conuersationem habens in celis. Nec conuenit ei dici: Terra es, et in terram ibis , sed celum es, et in celum ibis. Portat enim non terreni sed imaginem celestis hominis. Inebriat ergo calix aureus omnem terram. Omnes fere, ut supradictum est, ab eo inebriamur, quandiu in terra sumus. Iterum propheta subiungit,  dicens: Ululate super Babylonem, et tollite resinam ad dolorem eius, si forte sanetur.

Sciendum est, ut ait beatus Isidorus  , plurima esse genera resine. Quedam resina dicitur cedrina, quam uidelicet gignit cedrina arbor, que in conseruandis libris adeo est utilis, ut perliniti ex ea, nec tineas patiantur, nec tempore consenescant. Nascitur autem in Creta, et in Syria atque Africa. Populea arbor altera est alba, altera nigra. Alba autem populus generat resinam, circa Erydianum fluuium, uelut alumen: est et alia resina, quam lentiscus arbor gignit, que mastix appellatur, cuius plurima et melior in Chio insula inuenitur. Resina uero terebenthina omnibus prestantior est. Affertur  autem ex Arabie  patria, atque Iudea, Syria, Africa, Cypro, et ex insulis quoque Cycladibus. [Cyclades insule antiquitus Grecie fuerunt.]  Sunt preterea pinales resine, quarum alia pitines, alia peucine, alia dicitur arida, et afferuntur ex Tyrrhena colophonia, unde et nomen colophonia resina sumpsit.

Dicat igitur propheta ministris Ecclesie de Babylonia: Ululate super Babylonem, et tollite resinam ad dolorem eius, si forte sanetur. Ac si apertius propheta angelis, id est Ecclesie prelatis, loqueretur, dicens: O uos angeli, id est animarum medici,  ululate, hoc est plangite, super Babylonem, id est super animam uitiis inuolutam, quia nulla anima Deo est insanabilis: Et tollite resinam ad dolorem eius, si forte sanetur, quasi potest sanari si uult. Consilium dat propheta in hoc loco Ecclesie doctoribus, qui possunt transmigrationis in Ierusalem celestem habere testimonium, ut assumant resinam ad medicamina et emplastra facienda, et quanto possunt studio sanitati restituant Babylonem, id est animam confusioni peccatorum deditam. Rogemus ergo Dominum ut det nobis medicinam rationalem de qua monogami, id est unius Ecclesie uiri, scilicet Christi est malagma imponere, et oleum, et alligaturas: et imponentes ligemus uulnera Babylonis, id est peccatricis anime,  ut sanetur, et curata desinat esse quod fuerat  . Cataplasma dicitur, eo quod inductio sola sit. Emplastrum, eo quod inducatur. Malagma, quod sine igne maceretur, et comprehendatur. Enema Grece, Latine relaxatio dicitur. Dicat ergo propheta: Tollite resinam ad dolorem eius si quo modo sanetur. Ubi sunt heretici, qui naturas quasdam introducentes, asserunt esse materiam desperabilem, que penitus non recipiat salutem. Deus autem non despicit Babylonem, id est animam peccatricem, sed precipit medicis, ut accipiant resinam, si quo modo sanetur.

Iterum propheta in persona doctorum Domino respondentium ait: Curauimus Babylonem, et non est sanata; derelinquamus eam, et eamus unusquisque  in terram nostram; quoniam peruenit usque ad celos iudicium eius, et eleuatum est usque ad nubes. uox ista, uox spiritualium medicorum est. Ac si apertius dicerent: Curauimus Babylonem, id est animam peccatricem per penitentiam; et non est sanata; et tamen non est uitium artis uel resine, sed illa non uult obedire nobis. Derelinquamus ergo eam in infirmitate desperatam, quia scilicet perit opus et expensa, et eamus unusquisque in terram suam, id est in proprium negotium; quoniam peruenit usque ad celos iudicium eius, et eleuatum est usque ad nubes; quia crescente culpa, crescit et damnatio. uide ergo ne quando angelis, id est Ecclesie doctoribus, precipiat Deus languenti anime  tue medicamina conficere, si quomodo possit sanari, et respondeant ei: Curauimus Babylonem, ostendentes passione confusam animam, et non est sanata; nec tamen scientiam artis, nec uim resine criminantur, sed te qui eis obedire noluisti. Sunt medici sub magno medico Deo, angeli Dei scilicet et Ecclesie prelati, uolentes iussu Dei animas nostras a uitiis curare, quos ipsi a nobis repellimus, dum eorum consiliis non acquiescimus. uidentes itaque se perdere opera, ad inuicem dicunt: Relinquamus eam, etc. Quasi dicerent: Credita est nobis a Deo medicina, ut animam curemus humanam;  adiutoria et medicamina adhibuimus, sed ipsa contumax est, non uult seruare quod dicimus; studium nostrum non sequitur effectus, abeamus quisque in terram suam, id est in domesticum et proprium negotium. Caue igitur, quecunque es anima, ne quando relinquat te medicus, uel angelus Dei, uel cui credita est cura sermonis ad medicamina salutis. Si enim te dereliquerint, et dixerint: Abeamus quisque in terram suam, quia appropinquauit in celum iudicium eius; patet, quia abscessio medici condemnatio tua sit, ut irremediabilis nolentisque curari. Accidit ergo tibi quod accidit his qui desperant a medicis, et utentes uoluntate morbi ad peiora acrius deinceps et periculosius laborant. Sepe prudens medicus occidit languentem,  et quantum ars potest et industrie medicina non cessat; sed si egritudo tanta sit, ut repugnet curationi, aut eger per impatientiam doloris contra faciet quod iubetur; relinquit eum desperans medicus, ne exspiret inter eius manus et mortis uideatur reus. Ne ergo in sanctorum angelorum manibus moriamur, relinquet nos desperantes, et dicentes: Non est malagma imponere, neque oleum neque alligaturam, quia appropinquauit celo iudicium eius, eleuatum est usque ad astra. Qui paruum peccatum habet, non usque ad celum et sidera iudicium suum effert, pusillum enim et humile est. Qui uero crescit in scelere, crescit in iudicio, simulque cum uitiis arguetur et pena. Et quia in tantum deliquit, ut iudicium eius usque ad celos  subleuetur, et impietate sua resistens Deo, ad superiora conscendat; profert Deus iudicium suum ad humiliandum quod exaltatum est. Homo quippe suasione diaboli Dei precepta contemnens, sepe extollitur, et eleuatur sicut cedrus Libani , et rursus diuina gratia illuminatus ad cognoscendam proprie fragilitatis miseriam, in seipsum humiliter reuertitur. Idem antiquus hostis contra fideles homines moliri insidias non desinit, eosque per innumeras inquietare tentationes, et ad desperationem usque, si fieri potest, perducere, omnibus modis non desistit. Nam, nisi domicilium nostre mentis donis sancti Spiritus fulciatur, antiquus hostis uehementer illud uitiorum impulsu ad  ruinam impellit, et discretione deuicta, ab statu rectitudinis euertit. Unde B. Iob dicitur:

Filiis tuis et filiabus uescentibus et bibentibus uinum in domo fratris sui primogeniti, repente uentus uehemens irruit a regione deserti, et concussit quatuor angulos domus que corruens oppressit liberos tuos, et mortui sunt, et effugi ego solus, ut nuntiarem tibi . Gregorius  : Regio deserti est immundorum spirituum multitudo derelicta: que dum Conditoris sui beatitudinem deseruit, quasi manum cultoris amisit. A qua uentus uehemens uenit, et domum subruit; quia ab immundis spiritibus fortis tentatio subrepit, et a tranquillitatis sue statu conscientiam  euertit. In quatuor uero angulis domus ista consistit; quia nimirum edificium mentis nostre prudentia, temperantia, fortitudo et iustitia sustinent. In quatuor angulis domus ista subsistit; quia in his quatuor uirtutibus tota boni operis structura consurgit. Unde et quatuor flumina terram irrigant; quia, dum his quatuor uirtutibus cor infunditur, ab omni desideriorum carnalium estu temperatur. Sed nonnunquam dum menti ignauia subrepit, prudentia frigescit. Nam cum fessa torpet, uentura non preuidet. Nonnunquam dum menti delectatio subrepit, temperantia marcescit. In quantum enim ad delectationem presentium ducimur, in tantum minus ab illicitis temperamur. Nonnunquam se cordi timor insinuat, et uires nostre  fortitudinis turbat; et eo minores contra aduersa existimus, quo quedam perdere immoderatius dilecta formidamus. Nonnunquam uero amor suus se menti ingerit, eamque latenti motu a rectitudine iustitie diuertit, et quo se totam actori reddere negligit, in se iustitie iuri contradicit. uentus ergo uehemens quatuor angulos domus concutit, dum fortis tentatio occultis motibus quatuor uirtutes quatit. Et quassatis angulis, domus ruit, dum, pulsatis uirtutibus, conscientia turbatur. Intra hos autem quatuor domus angulos filii conuiuantur; quia intra arcana mentis, que principaliter in his quatuor uirtutibus ad summe rectitudinis culmen erigitur, uirtutes cetere quasi quedam cordis soboles inuicem se pascunt. Donum  quippe sancti Spiritus, quod in subiecta mente ante omnia prudentiam, temperantiam, fortitudinem et iustitiam format, eamdem mentem, ut contra singula queque tentamenta erudiat, in septem mox uirtutibus temperat; ut contra stultitiam, sapientiam; contra hebetudinem, intellectum; contra precipitationem, consilium; contra timorem, fortitudinem; contra ignorantiam, scientiam, contra duritiam, pietatem; contra superbiam det timorem. Sed nonnunquam, dum mens nostra tanti muneris plenitudine atque ubertate fulcitur, si continua in his securitate perfruitur, a quo sibi hec sint obliuiscitur, seque a se habere putat, quod nunquam sibi abesse considerat. Unde fit ut aliquando se  hec ab eadem gratia utiliter subtrahat, et presumenti quantum in se infirmetur, ostendat. Tunc enim uere cognoscimus bona nostra unde sint, quando hec quasi amittendo sentimus, quia a nobis seruari non possunt.

Ad hoc itaque intimande utilitatis magisterium, fit plerumque, ut irruente tentationis articulo, tanta stultitia sapientiam nostram feriat, ut turbata mens, qualiter malis imminentibus obuiet, uel contra tentationem quomodo se preparet, ignoret. Sed hac ipsa stultitia cor prudenter eruditur, quia unde ad momentum decipitur  inde post uerius, quo et humilius sapit; et sapientia, unde quasi amittitur,  inde certius possidetur. Aliquando, dum sublimia intelligendo, in elatione se animus erigit; in rebus imis, et uilibus graui hebetudine pigrescit, ut repente sibi etiam ima clausa uideat, qui pernix  summa penetrabat. Sed hec ipsa hebetudo intellectum nobis, dum subtrahit, seruat; quia, dum ad momentum cor humiliat, uerius ad sublimia intelligenda cor firmat. Aliquando, dum cuncta nos agere consilii grauitate gaudemus, pulsante cause emergentis articulo, precipitatione subita rapimur; et qui nos semper disposite uixisse credimus, repente intima confusione uastamur. Sed tamen eiusdem confusionis eruditione discimus ne nostris uiribus consilia nostra tribuamus; et tanto maturius ad grauitatem restringimur, quando ad hanc  quasi ad amissam redimus. Aliquando dum mens fortiter aduersa contemnit, subortis aduersitatis euentibus hinc metus uehemens percutit, sed per hunc concussa discit cui tribuat, quod in quibusdam fortiter stetit: et tanto post ualidius fortitudinem retinet, quanto hanc, repente irruente formidine, sibi iam quasi elapsam uidet. Aliquando dum magna nos scire gaudemus, repentine ignorantie cecitate torpescimus. Sed quod  ignorantia mentis oculus ad momentum clauditur, post ad scienda  uerius aperitur, ut nimirum flagello sue cecitatis eruditus sciat ipsum a quo habeat scire. Aliquando, dum religiose cuncta disponimus, dum pietatis uiscera plene nos habere gratulamur. quadam mentis duritia irruente percutimur: sed  quasi obdurati cognoscimus cui pietatis habite bona tribuamus; et pietas uerius uelut exstincta recipitur, dum quasi amissa amplius amatur. Aliquando, dum subiectum se diuine formidini animus gaudet, repente, superbia tentante, rigescit; sed tamen mox ualde timens, quod non timuit, ad humilitatem se iterum festinus inflectit; et tanto hanc solidius recipit, quanto eius uirtutis pondus quasi amittendo pensauit. Euersa igitur domo moriuntur filii; quia turbata intentione conscientia  ad utilitatem proprie cognitionis, raptim et in momento temporis obruuntur genite in corde uirtutes. Qui profecto filii intus per spiritum uiuunt, dum exterius carne moriuntur: quia uidelicet uirtutes  nostre tempore tentationis, et si in momento turbate ab incolumitate sui status deficiunt, per intentionis tamen perseuerantiam integre in mentis radice subsistunt. Cum quibus et tres sorores occumbunt; quia in corde nonnunquam per flagella turbatur caritas, per formidinem concutitur spes, per questiones pulsatur fides. Sepe enim quasi a Conditoris amore torpescimus, dum ultra quam nobis congruere credimus, flagello fatigamur. Sepe dum plusquam necesse est, mens formidat, fiduciam sibimet spei debilitat. Sepe, dum immensis questionibus  animus tunditur, perturbata fides, quasi defectura, fatigatur. Sed tamen uiuunt filie que domo concussa moriuntur, quia et si intra conscientiam spem, fidem et caritatem, quas pene occumbere perturbatio ipsa renuntiat; has tamen ante Dei oculos uiuas perseuerantia recte intentionis seruat. Unde et puer qui hec nuntiet solus euadit, quia mentis discretio etiam inter tentamenta incolumis permanet. Agitque puer, ut Iob filios flendo recipiat, dum, discretione nuntiante, dolens animus uires, quas quasi amittere ceperat, penitendo conseruat. Mira autem hoc nobiscum dispensatione agitur, ut mens nostra culpe nonnunquam pulsatione feriatur. Nam esse se magnarum uirium homo crederet, si nullum unquam earumdem uirium  defectum intra mentis arcana sentiret. Sed dum, tentatione irruente, quatitur, et quasi ultra quam sufficit fatigatur; ei contra hostis sui insidias munimen humilitatis ostenditur, et unde se pertimescit etiam eneruiter cadere, inde accipit fortiter stare. Tentatus autem non solum uires a quo accipiat, discit; sed quanta eas uigilantia seruet, intelligit. Sepe enim quem tentationis certamen superare non ualuit, sua deterius securitas strauit. Nam dum lassum se quisque in otio remittit, dissolutam mentem corruptori prostituit. Sed si ex dispensatione superne pietatis tentatio non repente uehementer irruens, sed temperato accessu erudiens pulsat, nimirum ad insidias preuidendas euigilat, ut contra hostem se in certamine cautus  accingat.

Deum ergo, fratres karissimi, attentius exoremus, quatenus nos supra quam sustinere possumus, tentari non permittat ; et uires per sancti Spiritus gratiam ad resistendum antiquo hosti misericorditer tribuat. Peccatores nos esse et fragiles cognoscamus, et ipsius munimine septi, uiriliter tentatori resistamus. Si dixerimus quia peccatum non habemus, nosmetipsos seducimus, et ueritas in nobis non est . Et tamen propter peccata etiam grauia de Dei bonitate desperare non debemus; quia benignissimum, imo et misericordiosissimum Patrem in celis, quamuis indigni, habemus Deum, qui non damnationem, sed conuersionem  uult peccatorum , qui enim peccatis seipsum et uitiis subiicit, longe a Deo et ab Ecclesia recedit. Unde dicitur: Quidam ex eis de longe uenerunt . Statim etiam ut homo ab Ecclesia peccando recidit, et a Deo elongatur, diaboli dominio mancipatur. Unde ait beatus Isidorus doctor egregius ac noster patronus  : Quem Deus deserit, demones suscipiunt. Et Dominus in Euangelio: Qui facit peccatum, seruus est peccati . Ad ipsum ergo misericordiosissimum Patrem, ut supradictum est, peccatorum  ueniam cum lacrymis postulantes accedamus, quia benigne consueuit suscipere per penitentiam ad se reuertentes.

Magnam etiam in hoc nobis impetrandi ueniam tribuit fiduciam, quod olim Iudeis in transmigratione Babylonis positis, Ieremias in uerbo Domini ait: Hec dicit Dominus Deus exercituum, Deus Isrel; populi scilicet Christiani Deum in spiritu uidentis; edificate domos et habitate in eis; plantate hortos, et comedite fructus eorum; accipite uxores, et generate filios et filias, et date filiis uestris uxores, et filias uestras uiris; et multiplicabimini ibi, et nolite esse pauci numero. Et querite pacem ciuitatis, ad quam transmigrare uos feci; et orate pro ea Deum; quia in pace illius erit pax uestra . O quam  glorificandus et laudandus atque predicandus es, omnipotens Deus, in tuis operibus, et in miserationibus tuis magnis, qui etiam in te peccantes a tua misericordia non repellis! Iudei te contemnendo seruierant idolis; tu tamen, clementissime Pater, non desinis ostendere eis uiam salutis. Nos ergo, karissimi, in magna Dei clementia, ut dictum est, fiduciam habentes, si, quod absit! peccando de Ierusalem, id est ab Ecclesia recesserimus, et traditi Nabuchodonosor, de quo dicit Apostolus, iudicauerimus huiusmodi tradere Satane in interitu carnis, ut spiritus saluus sit in diem Christi , et alibi: Quos tradidi Satane, ut discant non blasphemare : non ergo debemus securi esse  otio, torpore, uel penitus desperare; sed primum, secundum Domini iussionem edificare domos, non super arenam, sed super petram , quales edificauerunt obstetrices in Exodo, quia timebant Dominum . Deinde plantare hortos, qualem Dominus plantauit paradisum, et posuit in eo lignum uite , id est sapientie; de quo dicitur: Lignum uite est his qui apprehenderint eam; et qui tenuerit eam, beatus erit . Tertio accipere uxores quarum una est sapientia, de qua ait Salomon: Ama illam, et seruabit te . Et iterum: Hanc amaui, et exquisiui a iuuentute mea, et quesiui illam mihi in sponsam accipere , etc. Nec sufficit una coniux, cum plures habere debeamus, prudentiam, fortitudinem scilicet,  temperantiam atque iustitiam. Tradamus etiam, ut plures filios generemus filias nostras, id est opera bona uiris, scilicet fidei et ueritati copulemus, et tales filios filiasque generantes multiplicemur, ut destruentes ea que sunt paruuli, et in perfectum uirum crescentes, audiamus ab euangelista uerba consolationis: Scribo uobis, inquit, patres, quoniam cognouistis eum qui ab initio est ; et cum Apostolo dicamus: Per Euangelium ego uos genui . Queramus preterea pacem Ecclesie, ciuitatis et terre nostre, ut ad eam redire mereamur, id est ad paradisum, de quo  Domini iudicio translati sumus, ut in Babylone, id est in confusione erroris habitaremus. Consideranda est etiam summopere Domini clementia, qui pro inimicis nos iubet orare, et odientibus benefacere . Iterum Deus misericorditer loquitur Iudeis in Babylone positis, imo et nobis in hoc seculo constitutis. Ait enim: Cum ceperint impleri in Babylone septuaginta anni, uisitabo uos; et suscitabo super uos uerbum meum bonum, et reducam uos ad locum istum . Secundum anagogem, tandiu in seculi conuersatione moramur, quandiu requiem septenarii numeri mereamur accipere, et, accepta penitentia, Deus implebit quod promisit, et reducet ad locum nostrum, id est ad Ecclesiam, deinde ad celestem patriam. Qui ideo percutit, ut  sanet; qui dabit nobis finem laboris, et afflictionis, et patientie. Inuocabimus, et orabimus eum, et exaudiemur; queremus toto corde, et inueniemus eum.

Quidam septuaginta annos intelligunt iuxta illud: Dies annorum nostrorum in ipsis, septuaginta anni . In hac ergo presenti uita, quasi per septuaginta annos captiui detinemur in Babylonia, hoc est, in confusione peccatorum. Aetas quippe hominis septuaginta anni sunt. Si autem octoginta excesserit, labores et dolores sustinebit in Babylonia, id est in presenti uita, quam nullus fere mortalium transire preualet sine culpa. Dicatur ergo: Anni nostri sicut aranea meditabuntur; dies annorum nostrorum in ipsis, septuaginta anni. Quasi diceret:  Anni nostri meditabuntur sicut aranea, id est nos inanes studemus dolosis et inanibus cogitationibus; in rebus scilicet corruptibilibus laboramus, et inania teximus. Unde bene dicit, meditabuntur anni, non operabuntur; quia sine fructu et utilitate boni operis transeunt, quasi sub inani meditatione. uel passiue accipi potest; meditabuntur, id est reputabuntur anni nostri sicut aranea, id est sicut inanes et inutiles dies annorum nostrorum complebuntur in ipsis, septuaginta anni. uel dies annorum nostrorum ita breues sunt, quod in ipsis sint septuaginta anni  . Aranea uermis est eris a nutrimento eris cognominata, que exiguo corpore longa fila deducit, et telis semper intenta nunquam  desinit laborare, perpetuum sustinens in sua arte suspendium; cuius inani operi recte comparantur anni nostri. Alia littera  : quo temporis spatio dicuntur longeui, qui etiam usque ad octoginta annos aliquas uires habere uidentur. Unde subdit: Si autem amplius uixerint homines septuaginta annis; aut multum uiuant, quod rarum est, poterunt esse in potentatibus, id est aliquas uires et potentiam poterunt habere usque ad octoginta annos: et si amplius uixerint, eorum est labor et dolor, id est si ultra octoginta annos uiuitur, labor et dolor multiplicatur. Ipsa enim senectus morbus est.

 Isidorus  : Senes quidam dictos putant a sensus diminutione, eo quod iam per uetustatem desipiant. Nam physici dicunt, stultos esse homines frigidiores sanguinis, prudentes calidi. Unde et senes in quibus iam friget, et pueri in quibus necdum calet, minus sapiunt. Inde est etiam quod sibi conuenit etas infantium et senum. Senes enim per nimiam etatem delirant, pueri per lasciuiam et infantiam ignorant quod dicunt. Senes autem tantum masculini generis est, sicut anus feminini. Anus namque sola mulier dicitur. Anus autem appellata a multis annis, quasi annosa  . Hinc et uetula, quia uetusta. Sicut autem a sene senectus, ita ab anu anilitas nominata est. Canities autem uocata a candore, quasi candities. Unde est illud:

 Florida iuuentus, lactea canities;
quasi diceret, candida. Senectus autem multa secum bona et mala affert. Bona, quia nos ab impotentissimis dominis liberat, uoluptatibus imponit modum, libidinis frangit impetus, auget sapientiam, dat maturiora consilia. Mala autem, quia senium miserrimum est debilitate et odio. Subeunt enim morbi, tristisque senectus. Nam duo sunt, quibus minuuntur corporis uires, senectus scilicet et morbus.

His breuiter de senum miseria a beato Isidoro dictis, ad ea iterum necesse est ut redeamus, que superius omisimus. Supradictum est, quia si ultra octoginta annos uiuitur, labor et dolor seni multiplicatur. Ita ad litteram hec dici possunt: sed quia et citra octoginta annos sunt quidam infirmi, et  senes, et ultra sunt aliqui uigentes uirtutibus, melius est hec mystice accipi. Septuaginta ergo et octoginta, centum quinquaginta sunt. In centum quinquaginta eadem significatio est, que in quindecim; qui numerus constat de septem et octo; septem significat uetus testamentum propter Sabbatum, quod obseruari mandabat. Obseruabant enim patres ueteris testamenti septimum diem, septimam septimanam, septimum mensem, septimum annum septime decadis, qui iubileus dicitur. Octo uero significat nouum testamentum propter resurrectionem Domini octaua die celebratam, que in nouo testamento obseruatur, ut octaua future resurrectionis exspectetur. Inde etiam sunt quindecim  gradus in templo Salomonis, inde in psalmis quindecim canticum graduum, inde quindecim cubitis aqua diluuii excreuit super summos montes.

Nota ergo diligenter quod dicit: In ipsis septuaginta anni et in potentatibus. Et est sensus: Tales anni nostri meditabuntur, et sic dies annorum nostrorum, id est uita nostra in ipsis septuaginta annis est. uel ipsi qui sunt septuaginta anni, id est in temporalibus que promittebantur in ueteri testamento, quod significatur per septuaginta. Ideo ergo dixit, septuaginta, quia in ueteri testamento promittebantur  temporalia, in quibus est uita nostra pertinens ad uetus testamentum. Si autem non ipsis annis sed in potentatibus erit uita nostra, id est, si non erit in temporalibus, sed eternis et spiritualibus, tunc dies annorum nostrorum erunt octoginta anni, id est uita nostra pertinebit ad nouum testamentum, quod significatur per octoginta, uel octo; quia nouum testamentum in spe resurrectionis octaua etate future. Et amplius eorum labor et dolor, id est quisquis hanc fidem transit et amplius aliquid querit, labores et dolores inuenit. uel potest sic intelligi: quasi diceret. uita que est in potentatibus, pertinet ad nouum testamentum. Et licet homines sint in nouo testamento, tamen amplius eorum est labor et dolor, id est licet simus in nouo  testamento, tamen adhuc habet uita nostra laborem et dolorem, dum in nobis gemimus redemptionem corporis nostri exspectantes. uel per septuaginta annos potest intelligi appetitus terrenorum, que septem diebus aguntur, quia per octoginta eternitas significatur. Sunt ergo dies annorum nostrorum, id est uita nostra in ipsis, septuaginta annis, id est in appetitu et desiderio temporalium. Si autem in potentatibus, id est si in uirtutibus fuerit uita nostra, tunc sunt octoginta anni, id est eternitas et felicitas. In Babylonia ergo, ut predictum est, hoc est in presenti uita peccatis et uitiis confusa, quasi in septuaginta annorum etate sedemus flendo, et suspirando, non temporalia bona concupiscentes, sed celestis Ierusalem, id est superne  pacis ingressum exspectantes.

Misericorditer adduxit Dominus filios Isrel de captiuitate Babylonie, et gentiles de sacrilega idolorum cultura, ac superstitione. Illos reduxit post septuaginta annos de Babylonia ad Ierusalem, istos uero post diuturnam demonum deceptionem ad sanctam reduxit Ecclesiam. Hoc ergo reuelate gratie tempus Ieremias propheta in spiritu preuidebat cum Iudeis non credentibus de sancte Ecclesie filiis, quamuis longe positis in uerbo Domini exsultans dicebat: Ecce dies ueniunt dicit Dominus, et non dicent ultra: uiuit Dominus, qui eduxit filios Isrel de terra Aegypti; sed uiuit Dominus, qui eduxit filios Isrel de terra aquilonis et de cunctis  terris ad quas eieceram eos illuc; et reducam eos in terram suam, quam dedi patribus eorum . In hoc loco manifeste Christiani populi predicatur restitutio. Ac si apertius diceret: Ecce dies ueniunt, in quibus non dicent ultra: uiuit Dominus, qui eduxit filios Isrel per Moysen et Aaron de terra Aegypti, id est carnalem populum Synagoge filium; sed uiuit Dominus, qui eduxit filios Isrel, spiritualem scilicet populum Ecclesie filium Deum fide et deuotione uidentem, de terra aquilonis in qua idola adorando subditi fuerant diabolo; et de cunctis terris, que sub celo sunt, ad quas exigentibus peccatis eiecti  fuerant, et reducam eos in terram suam, lac et mel fluentem, doctrinam uidelicet apostolorum et prophetarum, quam dedi patribus eorum, apostolis uidelicet et euangelistis, atque ecclesiasticis uiris. Unde dicitur: Cum plenitudo gentium intrauerit, tunc omnis Isrel saluus fiet . Possumus et hoc dicere de persecutionibus, que populo Dei a diebus Neronis usque ad Maximiani tempora acciderunt. Tandem misertus Dominus populo suo reduxit eos de cunctis terris in terram suam, id est in Ecclesiam quam dedit patribus eorum, apostolis scilicet et apostolicis uiris. Iterum Dominus subiungit de gentium collectione, dicens: Ecce ego mittam piscatores multos, apostolos scilicet et doctores, et piscabuntur eos. Unde est illud: uenite post me, et faciam uos  fieri piscatores hominum . Sequitur: Et post hec mittam eis multos uenatores, ecclesiasticos scilicet uiros uel angelos, qui postquam consummatio seculi aduenerit, uenentur eos de omni monte spiritualium dogmatum, et de omni colle bonorum operum, et de cauernis petrarum; de apostolis uidelicet qui a Christo, qui petra dicitur , petre uocantur. Unde et Petro donauit ut petra uocaretur , in cuius sensibus requiescentes recte dicuntur translati de petra.

In hoc etiam quod sacra Scriptura Sedecie captiuitatem narrat , ordinem nostre captiuitatis denuntiat. Gregorius  : Rex Babylonis est hostis antiquus possessor intime confusionis. Qui prius filios in oculis intuentis trucidauit; quia sepe  sic bona opera interficit, ut hec se amittere ipse qui captus est animus dolens cernat. Nam cum gemit plerumque animus, et tamen carnis sue delectationibus uictus, bona que gemit, amans perdit, ea que patitur damna considerat, nec tamen uirtutis brachium contra regem Babylonis, id est contra malignum hostem uitiis resistendo, leuat. Sed dum uidens perpetrationem nequitie percutitur, ad hoc quandoque animus peccati usu perducitur, ut ipso quoque hominis lumine priuetur. Unde Babylonis rex, extinctis prius filiis, Sedecie oculos eruit; quia malignus spiritus, subductis prius bonis operibus, et lumen intelligentie tollit. Quod recte Sedecias in Reblatha patitur, que multa hec interpretatur. Quandoque enim et lumen  rationis clauditur, cum prauo usu et iniquitatis sue multitudine grauatur. Rex Babylonis adduxit Sedeciam in domum suam, et posuit eum in domo carceris usque ad diem mortis eius; quia anima in confusione uinctam compedibus uitiorum, per malignos spiritus ducitur in domum carceris usque in diem mortis; quia in angustia mentis recluditur, ut mortis sententiam exspectet.

Eamdem etiam Isrelitici populi reuersionem de Babylonia, et generalem omnium nostrum resurrectionem futuram Ezechiel propheta in uisione sua prenuntiabat, cum dicebat: Ostendit mihi Dominus ossa arida multa nimis, et dixit ad me: Fili  hominis, putasne uiuent ossa ista? Et dixi: Domine Deus, tu nosti . Hieronymus: Per hanc resurrectionis parabolam, de resurrectione, id est de reuersione populi Isrel de Babylonia, agitur. Quomodo enim uidetur incredibile quod ossa arida, et multa uetustate confecta ut resurgant; sic resurrectio, id est reuersio populi Isrel in captiuitatem ducti. Sed his nimirum uidetur dubium, qui omnipotentis Dei potentiam non nouerunt. Sed tamen, inquit Dominus, futura est eorum resurrectio, quia ego locutus sum, et faciam iuxta uerbum meum. Denique et prior prophetia, in qua montibus Isrel antiquus promittitur status, quibus dicitur: Conuertar ad uos, et arabimini , et cetera ad hoc pertinentia, que nunc  sub parabola dicuntur ad ossa arida, impleto eo quod in Euangelio Dominus loquitur: Que apud homines impossibilia sunt, apud Deum possibilia sunt . Educti sunt ergo Iudei per potentiam simul et clementiam Dei de sepulcris captiuitatis, et uinculis quibus in seruitute Babylonie tenebantur astricti. Iudei hec sub Zorobabel completa esse mentiuntur, quando magna commotio facta, et regnum Chaldeorum in Medos, Persasque translatum est; uel complebuntur in presentia Christi sui quem exspectant. Nos autem spiritualiter post crucem Saluatoris, et quotidie fieri in his, qui instar Lazari , peccatorum suorum fasciis colligati ad uocem Domini suscitantur. Et uere sunt domus Isrel arentes quondam, et  nullam spem habentes salutis, sed, intrante in se spiritu gratie et porrigente Domino manum, de profundo inferi liberantur. Et qui prius de ossibus aridis, an possent resuscitari, per Ezechielem dixerant: Domine Deus, tu nosti, nunc audient liberati: Modice fidei, quare dubitasti? . Prophetante ergo Ezechiel in uerbo Domini, spiritus ingressus est in ossa arida, et uixerunt, ac steterunt super pedes suos. Quidam hoc ad generalem resurrectionem referunt, ubi quomodo in prima creatione hominis insufflauit Deus in faciem eius et factus est homo in animam uiuentem, sic et in secunda resurrectione mortuorum insufflante spiritu uiuificentur. Unde dicitur: Emitte spiritum  tuum, et creabuntur, et renouabis faciem terre . Sed qui de generali resurrectione hoc capitulum legunt, ad resurrectionem sanctorum hoc referunt, de qua dicitur: Beatus qui habet partem in resurrectione prima .

Igitur, karissimi, si Babylonie captiuitatem, id est huius mundi infelicitatem uel peccatorum confusionem querimus euadere, et inter electorum agmina resurgere, necesse est ut fragilitatem nostram sollicite consideremus, et penitendo indesinenter lacrymis peccatorum maculas tergamus, sicut beatum Iob in sua percussione fecisse legimus. Teste quippe Scriptura, saniem radebat sedens  in sterquilinio . Gregorius  : Unde testa nisi ex luto conficitur? Quid uero est sanies corporis, nisi lutum? Saniem ergo testa radere perhibetur. Ac si aperte diceretur: Luto tergebat lutum. Pensabat quippe uir sanctus unde sumptum fuerat quod gestabat; et fragmento uasis fictilis confractum uas fictile, id est carnem infirmam, radebat. Quo facto patenter ostenditur corpus suum quomodo sibi sanum subdidit, quod et percussum sic despiciens curauit; quam ille mollitiem sane sue carni concessit, qui non uestem, non digitos, sed testam uulneribus admouit. Testa ergo radebat saniem, ut semetipsum, et in fragmento considerans etiam de extersione uulneris curam sumeret mentis. Quia uero sepe per ea que circa corpus sunt, animus inflammatur  , et  per hoc quod erga nos agitur, fragilitas nostri corporis ab oculis cordis amouetur; sicut nonnulli seculares cum temporalibus fulciuntur dignitatibus, dum locis altioribus president, dum multorum obsequia sibi suppetere ad uotum uident, fragilitatem suam intueri negligunt, et uas quod gestant fictile, quam sit uelociter conterendum obliuiscentes omnimodo non attendunt. Beatus  autem Iob, ut considerationem fragilitatis sue etiam ex circumstantiis traheret, et ante oculos; non quolibet in terra que pene ubique munda reperitur, sed in sterquilinio sedisse describitur. In sterquilinio ponebat corpus, ut etiam ex loci fetore caperet, quod festine corpus ad fetorem rediret. Sed ecce cum beatus Iob tot rerum damna  sustinet, tot funeribus pignorum percussus dolet, tot uulnera tolerat; dum decurrentem saniem testa radit, dum per putredinem defluit, in sterquilinio residet; intueri libet quid est quod omnipotens Deus quos tam sibi charos in eternum conspicit, tam uehementer despiciens affligit? Ecce autem dum beati Iob uulnera cruciatusque considero, repente mentis oculos ad Ioannem reduco, et non sine grauissima admiratione perpendo, quod ille prophetie spiritu intra matris uterum impletus, atque, ut ita dixerim, priusquam nasceretur sanctificatus , ille amicus sponsi, ille quo inter natos mulierum maior nemo surrexit , ille qui propheta et plus etiam quam propheta, in carcere mittitur, et pro puelle saltatu capite truncatur ; et uir tante sanctitatis  pro risu turpium moritur. Nunquidnam credimus aliquid fuisse, quod in eius uita illa sic despecta mors tergeret? Sed quando ille uel in cibo peccauit qui locustas solummodo, et mel siluestre edit? . Quid Deo uel de qualitate sui tegminis deliquit, qui camelorum pilis corpus operuit? Quid de conuersatione sua offendere potuit, qui de eremo non recessit? Quis illum loquacitatis reatus polluit, qui disiunctus longe ab hominibus fuit? Quando illum uel silentii culpa attigit, qui ad se uenientes tam uehementer  increpauit, dicens: »Genimina uiperarum quis ostendit uobis fugere a uentura ira?«  Quid est etiam quod Iob Dei testimonio amicis prefertur, et tamen plagis usque ad sterquilinium sternitur? Quid est quod Ioannes Dei uoce laudatur, et tamen pro temulentis uerbis in saltationis premium moritur? Quid est quod omnipotens Deus sic uehementer in hoc seculo despicit, quos sublimiter ante secula elegit; nisi hoc quod pietati fidelium patet; quoniam idcirco sic eos premit in imis, quia uidet quomodo remuneret in summis; et foras usque ad despecta deiicit, quia intus usque ad incomprehensibilia perducit? Hinc ergo unusquisque colligat quid illic sint passuri quos reprobat, si hic taliter cruciat quos amat. Aut quomodo feriuntur qui in iudicio  arguendi sunt, si sic uita eorum premitur, qui ipso iudice teste laudantur.

Sed ut perfectius districtione spiritualis discipline uitiorum saniem tergamus, necesse est, karissimi, ut iterum flagellati Iob uerba, beato Gregorio moraliter exponente, audiamus. Ideo quippe eadem uerba replicantur, ut audientium cordibus arctius imprimantur. Dicatur iterum de beato Iob  : »Testa saniem radebat, sedens in sterquilinio.« Quid enim per testam nisi uigor districtionis, et quid per saniem nisi fluxus illicite cogitationis accipitur? Percussi ergo testa saniem radimus, cum post pollutiones illicite cogitationis nosmetipsos aspere diiudicando mundamus. Potest  etiam testa fragilitatem mortalitatis, cursum fragilitatemque pensare, et putredinem  misere delectationis abstergere. Nam, dum quisque considerat, quam citius caro ad putredinem redeat; festine superat hoc quod se de carne intus turpiter impugnat. Cum ergo ex tentatione praua mentem cogitatio influit, quasi ex uulnere sanies decurrit. Sed citius sanies tergitur, si in consideratione nostra fragilitas quasi in manu testa teneatur. Neque enim paruipendenda sunt, que quamuis usque ad effectum non pertrahunt, tamen in mente illicite uersantur. Hinc est quod quasi uulneribus Redemptor saniem radere uenerat, cum dicebat: »Audistis quia dictum est antiquis: Non mechaberis. Ego autem dico uobis: Quia omnis, qui uiderit mulierem ad concupiscendum eam, iam mechatus est in corde suo  .« Sanies itaque tergitur, cum culpa non solum ab opere, sed etiam a cogitatione resecatur. Hinc est etiam quod Ieroboal  , cum a paleis frumenta excuteret, angelum uidit; ad cuius imperium protinus hedum coxit, quem supra petram posuit, et ius carnium desuper fudit. Que angelus uirga tetigit, eaque ignis de petra exiens consumpsit . Quid est enim frumentum uirga cedere, nisi rectitudine iudicii a uitiorum paleis uirtutum grana separare? Sed hec agentibus angelus apparet; quia  tanto magis Dominus interiora denuntiat, quanto se studiosius homines ab exterioribus purgant. Qui occidi hedum precipit, id est omnem appetitum nostre carnis immolari, carnesque supra petram poni, et ius carnium desuper fundi. Quem ergo alium signat petra, nisi eum de quo per Paulum dicitur: »Petra autem erat Christus ?« Carnes itaque super petram imponimus, cum corpus nostrum in Christi imitatione cruciamus. Ius etiam carnium desuper fudit, qui in conuersatione Christi, ipsas etiam a se carnales cogitationes exinaniuit. Quasi enim ius in petra liquida funditur, quando mens cogitationum carnalium fluxu uacuatur. Que tamen mox angelus uirga tangit, quia intentionem nostram nequaquam potestas diuini adiutorii deserit. De petra  ignis exiit qui ius carnesque consumit; quia afflatus a Redemptore spiritus tanta cor nostrum compunctionis flamma concremat, ut omne quod in eo est illicitum, operis et cogitationis exurat. Quod ergo illic est ius in petram fundere, hoc hic saniem testa mundare. Perfecta enim mens solerter inuigilat, ut non solum peruersa agere renuat, sed omne etiam quod in se per cogitationes turpiter liquatur, tergat. Sed sepe de ipsa uictoria belli agitur, ut cum immunda cogitatio uincitur, uictoris animus elatione pulsetur. Sic ergo mentem necesse est per munditiam erigi, ut tamen sollicite debeat in humilitate substerni. Unde et cum de sancto uiro diceretur. »Testa saniem radebat,« protinus apte subiungitur, »sedens in sterquilinio.« In sterquilinio quippe sedere est, uilia  de se quempiam et abiecta sentire. In sterquilinio nobis sedere est, ad ea que illicite gessimus, mentis oculos penitendo reducere; ut cum ante nos peccatorum stercora cernimus, omne quod in animo de elatione surgit inclinemus. In sterquilinio sedet, qui infirmitatem suam sollicitus respicit, et sese de bonis, que per gratiam perceperat, non extollit. An non apud se in sterquilinio Abraham sedebat, qui dicebat: »Loquar ad Dominum meum cum sim puluis et cinis?« . Aperte enim cernimus, in quo se apud se loco posuerat, qui puluerem se ac cinerem, etiam cum loqueretur cum Deo, estimabat. Si igitur ita se despicit, qui usque ad honorem diuine collocutionis ascendit, sollicita intentione pensandum est qua  pene illi feriendi sunt, qui et ad summa non proficiunt, et tamen de minimis extolluntur. Nam sunt nonnulli, qui cum parua agunt, de semetipsis magna sentiunt, et ceteros uirtutum meritis excedere putant. Hi nimirum apud se introrsus humilitatis sterquilinium deserunt, et elationis fastigia ascendunt, illum uidelicet imitantes, qui accepta conditionis dignitate contentus non fuit, dicens: »In celum conscendam, super astra celi exaltabo solium meum .« Unde et reproba ei coniuncta Babylonia, id est confusa multitudo peccantium, dicit: »Sedeo regina: et uidua non sum .« Quisquis ergo introrsus intumescit, in altum se apud semetipsum  ponit. Sed eo grauius sese in infimis deprimit, quo se infima ueraciter sentire contemnit. Sunt ergo nonnulli, qui nichil quidem uirtutis agere student, sed tamen cum alios peccare conspiciunt, iustos se in eorum comparatione suspicantur. Neque enim corda omnium una uel similis culpa transfigit. Hunc namque superbia illaqueat, illum forsitan ira supplantat, hunc auaritia cruciat, illum luxuria inflammat. Et plerumque contingit, ut is quem superbia deprimit, qualiter ira alium succendat, respicit; et quia se non citius ira instigat, meliorem se iracundo iam deputat, atque apud semetipsum quasi de iustitia extollitur, quia pensare negligit uitium quo grauius tenetur. Plerumque contingit, ut is quem auaritia sauciat, alium in luxurie uoragine mersum cernat; et quia se  a pollutione carnali alienum respicit, quibus ipse sordibus spiritualis uitii intrinsecus non attendit. Dumque in alio pensat malum quod ipse non habet in se, negligit considerare quod habet. Sicque fit ut eo securius ad aliena superbiat, quo sua negligentius ignorat. At contra hi, qui ad alta uirtutum surgere ueraciter appetunt, cum alienas culpas audiunt, protinus cor ad proprias reducunt; et tanto rectius illas diiudicant, quanto uerius istas deplorant. Quia igitur electus quisque in infirmitatis sue consideratione se comprimit, dicatur recte quod uir sanctus in sterquilinio dolens sedet. Qui enim uere se humiliat, continue considerationis oculo delictorum sordes, quibus sit circumseptus, proficiens pensat. Debemus ergo, ut supradictum est, per asperitatem penitentie  ipsa delectationum uulnera tergere, et censura districtionis rigide si quis fluxus emanat in cogitatione mundare. Omnino Dei faciem uidere non poterit, quisquis a peccatis et uitiis sese mundare neglexerit. Beati enim mundo corde; quoniam ipsi Deum uidebunt . Qui ergo cupit ad electorum Dei societatem pertingere, et diuine maiestatis essentiam intueri; summopere mentis et corporis munditiam studeat conseruare, et antiqui hostis tentationibus uiriliter resistere, qui nunquam desinit bonos electorum mores inquinare.

Ipse enim diabolus tribus modis bona nostra, ut ait beatus Gregorius  , insequitur, ut quod rectum coram hominibus agitur, in interni iudicis conspectu  uitietur. Aliquando enim intentionem polluit, ut sequens actio ab origine immunda sit. Sed si hoc non preualet, in ipsa actione quasi in itinere se opponit: ut cum proposito mentis securior quis graditur, subiuncto latenter uitio quasi ex insidiis perimatur. Aliquando uero nec intentionem uitiat, nec in itinere supplantat; sed opus bonum in fine actionis illaqueat. Unde dicitur: In uia hac qua ambulabam, absconderunt laqueum mihi . Ac si diceret: In uia hac qua ambulabam, id est in Christo: hoc enim celant, quod Christi sum. In hac uia ponunt laqueum, non secundum rei ueritatem, sed quantum ad se, id est quantum ad opinionem suam;  quia ponere intendunt, sed extra uiam ponunt; sicut et heretici non in uia ponunt, sed extra abscondunt laqueum. Unde alibi: Iuxta iter scandalum posuerunt mihi . Augustinus: In uia ergo secundum uotum eorum ponitur laqueus, sed iuxta uiam secundum ueritatem. Christus enim est uia, qui non sinit eos laqueum ponere in uia, ut non sit nobis, qua eamus. Sinit tamen ponere iuxta uiam, ne declinemus. Non solum immundi spiritus iuxta uiam ponunt laqueum, sed et praui homines. Nam et ille in uia se putat scandalum ponere, qui dicit: Colis Deum crucifixum  ? Reprehendit enim crucem Christi, quam non intelligit. Hoc enim intelligenti non est scandalum, sed gloria. uel uia in hoc loco accipitur caritas.

 Nota, quod alibi pluraliter dixit, semitas  meas, hic singulariter, uiam; quia multe sunt uie et una. Multe sunt uie, quia multa precepta. Una est uia, quia omnia ad unum, id est ad caritatem, rediguntur. In uia ergo hac, id est in caritate, que omnia tolerat, quam pro te patiendo ambulabam, absconderunt persecutores iuxta opinionem suam, laqueum mihi. Supradictis ergo modis iter nostrum diabolus insequitur, ut bona nostra in conspectu Dei reproba habeantur, sicut Ieremias figuraliter ostendit, dicens.

uenerunt octoginta  uiri de Sichem, et de Silo, et de Samaria, rasi barba, et scissis uestibus, et scalentes: munera et thus habebant in manibus, ut offerrent  in domo Domini   . Barbam radunt, qui sibi de propriis uiribus fiduciam subtrahunt. uestes scindunt, qui sibimetipsis interioris laceratione decoris non parcunt. Oblaturi in domum Domini thus et munera ueniunt, qui se exhibere in Dei sacrificio orationem cum operibus pollicentur. Sed tamen si se in sancte deuotionis uia caute redire conspiciunt, Ismel Nathanie filius in eorum cursu uenit; quia quilibet malignus spiritus, prioris sui, Satane exemplo, in superbie errore generatus, se ad decipiendum opponit. De quo bene dicitur, quia »incedens et plorans ibat;« quia ut deuotas mentes interimere  pretereundo preualeat, se sub uelamine uirtutis occultat; et dum concordare se uere lugentibus simulat, ad cordis intima securius admissus  , intus qui latet  citius occidit; quia plerumque se promittit ad altiora prouehi. Unde dixisse perhibetur: »uenite ad Godoliam filium Aicham.« Et dum maiora promittit, etiam minima subtrahit. Unde dictum est: »Cum uenissent ad medium ciuitatis, interfecit eos.« uiros ergo ad offerenda Deo munera uenientes in medio ciuitatis interficit, quia diuinis rebus dedite mentes, nisi se magna circumspectione custodiant, hoste subripiente, dum  deuotionis portant hostiam, in ipso itinere perdunt uitam. Unde apte subiungitur: »Decem uiri reperti sunt inter eos, qui dixerunt ad Ismelem: Noli occidere nos; quia habemus thesauros in agro, frumenti, et hordei, et olei, et mellis. Et cessauit; et non interfecit eos cum fratribus suis .« Thesaurus enim in agro spes est in penitentia. Que, quia non cernitur, quasi in terra cordis suffossa continetur. Quia ergo thesauros  in agro habuere, serui sunt. Qui enim post in cautele sue uitium ad lamentum redeunt, nec capti moriuntur. Cum enim antiquus hostis nec in exordio intentionis ferit, nec in itinere actionis intercipit, duriores in fines laqueos tendit; quem tanto nequius obsidet, quanto solum finem  remansisse sibi ad decipiendum uidet. Hos namque  fini suo appositos Propheta laqueos uiderat, cum dicebat: »Ipsi calcaneum meum obseruabunt .« Per calcaneum enim, qui finis est corporis, terminus figuratur actionis. Ut ergo supra scribitur, antiquus hostis semper nos decipere nititur ut opera nostra ante oculos Dei reproba habeantur. Mala ut faciamus, frequenter suggerit; bona, si qua sunt omnimodis uitiare contendit. Nos ne ad summa tendamus toto conamine impedit; et ut procliuius ad ima ruamus libenter impellit. Ipse in celo creatus pro sua nequitia usque in infernum miserabiliter cecidit, et nos secum causa inuidie ad eternam damnationem perducere cupit. Nunquam ei aliquid mali fecimus; sed quia, Deo miserante, ad celestem patriam,  unde ipse eiectus fuit uocati sumus, idcirco inuidens elaborat, ut nos in infernum precipitet totis nisibus. Non enim sufficit, quod uirtutibus spoliatos de paradisi nos amenitate in huius mundi infelicitatem deiecit; sed etiam, quod est grauius, ut ad eternum, quod absit! interitum perducat innumeris artibus non desistit. Ipse antiquus hostis Nabuchodonosor dicitur, eo quod nos de Ierusalem, id est de uisione pacis captiuos in Babylonem, hoc est in confusionem uitiorum perduxerit, et grauissimo sue crudelitatis iugo subdiderit, de quo dicitur: Graue iugum super filios Ade a die natiuitatis eorum, usque in diem sepulture illorum in matrem omnium . Quid ergo, fratres karissimi? Nunquid huius tam crudelissimi tyranni persuasionibus  debemus cedere, aut assensum prebere? Nequaquam. Imo, quod est utilius, totis uiribus resistere cum Dei iuuamine debemus. Unde beatus Iacobus ad duodecim tribus loquens, ait: Resistite diabolo, et fugiet a uobis, appropinquate autem Deo, et appropinquabit uobis . Resistamus igitur, dilectissimi; Deo iuuante, diabolo eiusque pessimis suasionibus; et sequamur Christum, pretioso sanguine  cuius a Domino eiusdem antiqui hostis redempti sumus. Potius ergo, quia et felicius debemus piissimum sequi pastorem, qui nos redemit, quam impiissimum predonem, qui nos captiuauit. Diabolus per superbiam atque inuidiam nos a statu rectitudinis in hac ualle lacrymarum proiecit; Christus uero per caritatem et humilitatem nos ad celestem patriam reuocauit. Tanta fuit superbia diaboli atque inuidia, ut nobis mortem propinaret; sed tantum preualuit Christi caritas et humilitas, ut nos in primo gradu ac dignitate misericorditer restauraret. Pestifera diaboli superbia nobis usque ad mortem nocuit; salutaris Christi humilitas nos a morte eripuit. Diabolus, ut peruersitatis exemplum nobis tribueret, per superbiam dicit: In celum ascendam  ; Christus ad nostram eruditionem per humilitatem ait: Humiliata est in terra uita mea . Diabolus per superbiam dicit: Ero similis Altissimo ; Christus per humilitatem, cum esset in forma Dei, exinaniuit semetipsum factus obediens Deo Patri usque ad mortem . Diabolus superbus et cupidus dicit: Super astra Dei ascendam, et in monte testamenti Dei in lateribus aquilonis exaltabo solium meum ; Christus humilis ac benignus dicit: Discite a me, quia mitis sum, et humilis corde . Diabolus superbus et cupidus dicit per Pharaonem: Deum nescio, et Isrel non dimittam ; Christus humilis et benignus dicit: Si dixero quia non noui Patrem meum, ero similis uobis mendax. Sed scio eum, et  mandata eius seruo . Diabolus superbus et cupidus dicit: Mea sunt flumina, et ego feci ea . Christus humilis ac benignus ait: Non possum ego a meipso facere quidquam . Sed Pater meus in me manens, ipse fecit opera . Diabolus cupidus dicit: Mea sunt omnia regna mundi et gloria eorum; et cui uoluero, dabo ea . Christus, cum diues esset, pro nobis factus est pauper, ut eius inopia nos diuites redderemur . Diabolus superbus et cupidus dicit: Sicut colliguntur uue, uel oua, que derelicta sunt, sic uniuersam terram ego congregaui; et non fuit qui moueret pedem uel pennam, et aperiret os, atque ganniret ; Christus humilis et mitis dicit: Factus  sum pellicano similis . Et iterum: uigilaui, et factus sum sicut passer solitarius in tecto . Diabolus superbus et cupidus dicit: Exsiccaui uestigio pedum meorum omnes riuos aggerum : Christus humilis et mitis dicit: Non quero gloriam meam, sed honorifico Patrem meum . Diabolus et superbus et inuidus superbe extollitur usque in celum. Et ut ad ultimum concludam, diabolus per superbiam cum ruina magna in infernum precipitatur, Christus cum humilitate ad celos eleuatur.

Ideo, fratres karissimi, paucos uobis diabolice fraudis laqueos, et sancte humilitatis gradus ex beati Augustini  dictis descripsi, ut facilius ualeatis intelligere, qualiter hos euadere, et per humilitatem ad celestia possitis regna pertingere. Si ergo, dilectissimi, ueraciter cursum nostri certaminis uolumus perficere, et ad eternam beatitudinem peruenire; caueamus in primis cupiditatem  noxiam et superbiam diabolicam, et cum omni humilitate conemur sequi uestigia Christi. Et quia iam sepe dictum est, diabolus nos per superbiam captiuauit, et Christus per humilitatem redemit; idcirco oportet nos diabolo omnibus modis renuntiare, et Christum omni animi uirtute atque instantia sequi, eique gratias referre, et gratulanter cum omnibus sanctis dicere: In conuertendo Dominus captiuitatem Sion; facti sumus sicut consolati . Septimus est iste gradus in figura ueteris testamenti, qui septenario significatur; per uenturum Christum reuersionem fidelium de captiuitate uitiorum quasi de Babylonia prophetat. Unde pro qua reuersione iam consolatio est et seminatio in operibus bonis atque misericordie, ut plus metatur.  Et loquitur hic Propheta de illa reuersione uelut preterita, cum tamen esset adhuc futura, prophetali certitudine, in persona eorum qui sunt redempti sanguine Christi, et conuersi a captiuitate spirituali, scilicet mente, quia seruiunt legi Dei qui hec cantant, dum peregrini et gementes sunt in uia, redemptionem corporis exspectantes. Ergo iam sunt redempti, et ex parte adhuc redimendi. In persona ergo redemptorum, quasi de Babylonia redeuntium, ait: In conuertendo Dominus captiuitatem Sion, facti sumus sicut consolati. Gratias igitur agamus eidem Domino nostro Iesu Christo, qui nos nascendo, moriendo, resurgendo, ascendendo, de captiuitate diaboli eripuit, et ad societatem supernorum ciuium  uoluntate Patris ad magnam consolationem uocauit: ad quam nos dignetur ille perducere, qui cum eodem Patre et Spiritu sancto in Trinitate perfecta uiuit et regnat Deus per omnia secula seculorum. Amen



SERMO uICESIMUS OCTAuUS IN LITANIIS.


 Litaniarum nomen multi Latini dicunt, et tamen huius nominis interpretationem nesciunt. Dignum est itaque ut, qui hos dies causa amoris Dei, et animarum suarum simul et corporum salutis deuote celebrant interpretationem huius nominis sciant. Debent ergo hi dies a fideli plebe in ieiunio et oratione celebrari, et cur uel a quo instituti fuerint, non debent ignorari. Litanie igitur, ut ait Hispaniarum doctor Isidorus  , Greco nomine appellantur, que Latine Rogationes dicuntur. Inter litanias uero et exomologesim hoc differt, quod exomologesis pro sola peccatorum confessione agitur, Litanie uero propter rogandum Deum, et impetrandam in aliquo misericordiam eius, agi precipiuntur. Sed licet utrumque uocabulum sub una designatione habeatur, iam  non distat uulgo utrum Litanie an exomologesis dicantur. Supplicationis autem nomen quodammodo nunc ex gentilitate retinetur. Nam ferie, aut legitime erant apud eos, aut indicte. Indicte autem, quia paupertas antiqua Romanorum ex collatione sacrificabant, aut certe de bonis damnatorum. Unde et supplicationes dicebantur sacrificia, que de bonis damnatorum fiebant. Supplicatio itaque a supplicio dicebatur. Sacre enim res de rebus exsecrandorum fiebant.

Quia ergo, fratres karissimi, Rogationum dies pro temporalis uite commoditate, atque animarum salute optamus celebrare; libet propter simpliciores, unde exordium sumpserint, breuiter commemorare. Non enim absque euangelica et apostolica auctoritate  in consuetudinem uenisse credende sunt. Denique Dominus in celum ascensurus, cum Spiritum sanctum apostolis frequenter se promisisset missurum, ait inter cetera: uos manete in ciuitate, quoadusque induamini uirtute ex alto . Illi autem postquam in celum ascendisse eum uiderunt, regressi sunt in Ierusalem cum gaudio magno; et sicut Lucas euangelista meminit, erant quotidie in templo, laudantes et benedicentes Deum . Ut autem digni esse mererentur accipere Spiritum sanctum, ieiuniis et orationibus insistentes seipsos preparabant, sicut idem Lucas in Actibus apostolorum commemorat, dicens: Erant omnes unanimiter perseuerantes in oratione cum mulieribus, et Maria matre Iesu, et fratribus eius . Postquam autem Spiritum  sanctum de celo a Patre et Filio missum acceperunt, et ad predicandum gentibus Euangelium per uniuersum mundum dispersi sunt; hos dies successoribus suis, ut credimus, obseruandos tradiderunt,  et exinde deuotio Christiana annua eos religione celebrare cepit, ut eiusdem Spiritus sancti dono participes fieri mererentur.

Quod autem nunc ab Ecclesia hi dies non post Ascensionem, sed ante Ascensionem Domini aguntur, hec res in causa est  . Sanctus Mamertus uiennensis Ecclesie episcopus occulto Dei iudicio multas incommoditates sustinuit cum omni populo suo. Tempore ergo episcopatus sui terremotus maximus accidit, qui multas ecclesias, etiam et multorum domos concussas subuertit, et multe bestie, lupi uidelicet et alie eiusdem feritatis, ingrediebantur ciuitatem, deuorabantque homines, et hoc per totum annum fecerunt. Cum autem uenisset sanctum Pascha, et idem episcopus missarum solemnia celebrasset,  in ipsa uigilia, id est primo mane Dominice Resurrectionis, palatium regis, quod in eadem urbe fuit, diuinitus igne accensum est. Et cum hi peruersi casus peruersorum malorum quotidie fierent, appropinquante Ascensionis Domini die, indixit uir sanctus triduanum ieiunium omni populo in gemitu et spiritu contritionis, et paulo post cessauit ipsa tribulatio et subuersio  . Post hec autem congregati sunt episcopi Galliarum apud eamdem uiennam, precipuam scilicet Galliarum urbem, atque in commune statuerunt ut in singulis Ecclesiis triduana ieiuniorum obseruatio digna ueneratione usque in presens ante Ascensionis Domini diem celebraretur. Que consuetudo apud nos, imo  in uniuersa fidelium Ecclesia, pro diuersis calamitatibus usque hodie deuotissime recolitur, tum pro remissione peccatorum, tum pro pace, tum pro pestilentia et conseruatione frugum, tum pro ceteris necessitatibus.

Quia ergo dies Rogationum, id est supplicationum, celebrare debemus, dignum, dilectissimi fratres, duximus ut de uerbis Domini, sicut a sanctis Patribus iamdudum exposita sunt, ad communitionem uestram aliqua dicamus. Sciens Dominus in aduersitatibus et assiduis necessitatibus humano generi ualde necessariam esse orationem, docet nos per quamdam similitudinem quia nulla adeo sunt utilia, nulla adeo uictricia arma, sicut oratio assidua. Dominus igitur loquens hominibus, ideo eis  proponit ea que magis erant usitata, ut facilius per cognita perueniant, ipso monente simul et iuuante; ad incognita. Proponit ergo eis similitudinem de amico importune orante, et per importunitatem,  que petierat, impetrante. uidens ipse gloriosissimus, imo et sapientissimus Magister, Dei scilicet et uirginis Filius, post liberi arbitrii amissionem, nullum a nobis ipsis bonum habere posse; non solum ad orandum deuotissimos, sed etiam instantissimos hortatur et admonet, ut quod minus nature in nobis possibilitas habet, orando ab illo impleretur qui ait: Sine me nichil potestis facere . Nam cum ipse orationi incumberet, ut supra euangelicus sermo retulit, accesserunt ad eum discipuli eius, et rogauerunt illum dicentes: Domine, doce nos orare, sicut Ioannes Baptista docuit discipulos suos . Quibus ille benignissimus Magister ait: Sic orate: Pater noster, qui es in celis; sanctificetur nomen tuum; adueniat regnum tuum; fiat uoluntas  tua, sicut in celo et in terra. Panem nostrum quotidianum da nobis hodie. Et dimitte nobis debita nostra, sicut et nos dimittimus debitoribus nostris. Et ne nos inducas in tentationem. Sed libera nos a malo. Amen . In quibus uerbis, quid principaliter petere debeamus, breuiter comprehendit.

Inter hec autem sciendum est quod alia dona sunt naturalia, alia uero non. Naturalia sunt, ut quinque sensus corporis; non naturalia, ut fides, spes et caritas, et cetera huiusmodi. Unde in Epistolis canonicis legitur: Omne datum optimum, et omne donum perfectum desursum est, descendens a Patre luminum . Datum uocat naturale, donum uero non naturale. Eorum autem, que non  sunt naturalia, alia sunt, sine quibus nemo potest saluari, ut fides, spes, caritas; alia uero sine quibus homo potest saluari, ut sine dono prophetandi, et sine dono linguarum, et ceteris talibus.

Notandum uero est quod quatuor sunt, que se inferunt, scilicet petitiones, dona, uirtutes et premia. Primitus aliquid petimus a Deo, deinde datur; postea uirtutes sequuntur; ad ultimum uero premia. Sciendum itaque est quod septem sunt petitiones in hac oratione Dominica, et septem sunt dona sancti Spiritus, que in Isaia habentur , et septem uirtutes, et septem dona siue beatitudines, que scilicet uirtutes et premia a Domino ponuntur in Euangelio .

 Modo uidendum est que sunt petitiones, que dona, que uirtutes, que premia, et quomodo concordent ad se inuicem. Prima petitio est, liberari nos a malo: que ultima ponitur in Pater noster; secunda petitio, non induci in tentationem; tertia, dimitti nobis peccata nostra; quarta, dari nobis panem nostrum quotidianum; quinta, fieri in nobis uoluntatem Dei; sexta uero, ut regnum Dei adueniat; septima, ut sanctificetur nomen Dei.

Primum donum est spiritus timoris Domini; secundum, spiritus pietatis; tertium, spiritus sapientie; quartum, spiritus fortitudinis; quintum, spiritus consilii; sextum, spiritus intellectus; septimum, spiritus scientie. Prima uirtus est paupertas; secunda, mansuetudo; tertia, lugere sua et  aliorum peccata; quarta, esurire et sitire iustitiam; quinta, habere misericordiam; sexta, habere mundum cor; septima, pacificum esse. Prima beatitudo est, habere regnum celorum; secunda, possidere terram; tertia, consolatio: quarta, saturatio; quinta, misericordie consecutio; sexta, Dei uisio; septima, Filium Dei appellari.

Prima autem petitio, scilicet liberari a malis, nichil est aliud quam abdicare omnem concupiscentiam, quod primum facere debemus; et quia hoc non possumus facere, nisi in spiritu timoris Domini, ideo istud donum bene concordat cum ista petitione, et ex hoc sequitur prima uirtus, id est paupertas; et ex uirtute, prima beatitudo, que est habere regnum celorum, et hec communis est  omnibus bonis. Et quia cum uolumus abdicare terrenas concupiscentias, solent insurgere tentationes; debemus secundam facere petitionem, scilicet non nos induci in tentationem: et hoc est condonare conuicia, etiam conuicia inferentibus, et hoc nequit fieri sine spiritu pietatis, ex qua re concordat cum hac petitione. Et quia hoc fit per mansuetudinem, sequitur mansuetudo, et ex hac uirtute sequitur beatitudo secunda, scilicet possidere terram. Terram uocat hoc illud idem, quod regnum celorum; et est magis possidere quam habere. Tertia autem petitio est, dimitti nobis peccata, sicut et nos dimittimus debitoribus nostris; et quia hoc nequit fieri sine spiritu scientie, bene concordat cum hac petitione: et ex hoc sequitur tertia uirtus,  scilicet lugere sua et aliorum peccata; et ex hoc sequitur tertia beatitudo, scilicet consolatio, quia consolabimur in futuro. Quarta autem petitio, dari nobis panem quotidianum. Panem uocat corpus et sanguinem Domini, quod nos confortat in hoc seculo, et letificabit in futuro; et hoc nequit fieri sine spiritu fortitudinis, ex qua re concordat cum ista petitione, et ex hoc sequitur quarta uirtus, scilicet esurire et sitire iustitiam, quia plenarie non possumus eam habere ad presens: et ex hoc sequitur quarta beatitudo, scilicet saturatio; quia saturabimur in eterna beatitudine.

Et est notandum quod tres priores petitiones possunt impleri in hoc seculo; tres nonnisi in futuro;  media autem et in hoc, et in futuro impleri potest, quia in hoc nos confortat corpus Domini, et in futuro letificabit. Quinta autem petitio est, uoluntatem Dei fieri in nobis, quod nichil aliud est quam uoluntati Dei in nullo resistere, quod nullus in hoc seculo implere potest; et cum hac petitione bene concordat spiritus consilii, et misericordia, que est quinta uirtus, et quinta beatitudo, que est misericordie consecutio. Sexta petitio est, ut adueniat regnum Dei, id est ut ad uisionem Dei ueniamus. Regnum uocat hic uisionem Dei, et debemus petere ut adueniat regnum, id est ut ueniamus ad uisionem Dei. Et bene concordat cum spiritu intelligentie, qui est sextum donum, et cum sexta uirtute, que est nos esse mundos corde, et cum sexta beatitudine,  que est Dei uisio. Septima petitio est, sanctificari nomen Dei, quod nichil aliud est quam delectari in nomine eius: et cum hac bene concordat spiritus sapientie, et esse pacificum, que est septima uirtus, et Filium Dei uocari, que est septima beatitudo.

Et nota quod differentia est inter esse pacificum et mundum corde, et spiritum sapientie et spiritum intelligentie. Pacificus dicitur, qui nullum motum sentit in carne; mundus corde est, qui licet motum sentiat, tamen resistit. Spiritum intelligentie dicitur quis habere, qui cum magno desiderio, que Dei sunt, intelligit. Ille autem dicitur habere spiritum sapientie, qui postquam, que Dei sunt, intelligit, in illis delectatur.

 Diximus septem esse petitiones, et septem dona, et septem uirtutes, et septem beatitudines. Ideo septem beatitudines posuit, quia ipsorum, qui sunt pauperes spiritu, et illorum, qui persecutionem patiuntur propter iustitiam, est regnum celorum, que est una et eadem beatitudo.

Sed notandum quod Isaias a superiori incipit dono, Christus uero ab inferiori uirtute; ideo scilicet, quia Isaias descensum Dei ad homines ostendebat, Christus uero ascensum hominis ad Deum insinuabat. Ut ergo superius dictum est, Dei Filius petentibus discipulis, imo et per eos nobis, sic precepit orare, id est has supradictas septem petitiones in oratione Dominica petere, ac deinde cum  quanta instantia in petendo perseuerare debeamus, adiuncta similitudine ostendit, dicens: Quis uestrum habebit amicum et ibit ad illum media nocte?  Spiritualiter atque ueraciter amicus iste Deus omnipotens intelligitur, qui cum sit Deus et Conditor totius creature, fideles seruos et amicos uocare dignatus est, dicens: Iam non dicam uos seruos, sed amicos meos  Et iterum: uos autem dixi amicos; quia omnia quecunque audiui a Patre meo, nota feci uobis .

O sapientissime celorum ac terre, omniumque creaturarum factor! O clementissime humani generis reparator! O benignissime totius mundi gubernator! Qui seruulos tuos, quos ex nichilo creasti,  non dedignaris uocare amicos! Serui inutiles sumus , terrenum fundamentum habemus, fragilitatem carnis gestamus, in sterquilinio uitiorum sedemus, uitare peccata perfecte non possumus, in puluere commoramur, in domo lutea habitamus, et tu, altissime Rex, sine initio eternaliter manens, sine fine regnans, omnia circumplectens, cuncta regens, bona diligens, iniquitatem nolens, in quo et per quem cuncta subsistunt elementa, sine quo totum nichil: qui celos palmo ponderasti, molem terre tribus digitis appendisti, mari terminum posuisti, inferna potenter penetrasti, tangis montes et fumigant , respicis terram, et contremiscere eam facis, cuius faciem semper angeli et spiritus iustorum uidere  desiderant: qua uisa satiantur sine fastidio, et uidere desiderant sine labore, et satiari sine necessitate, in cuius conspectu celi non sunt mundi, cuius pulchritudinem sol et luna mirantur; imo in comparatione claritatis cuius non lucere sed obscurari uidentur; cuius uoluntas omnipotentia, cuius opus misericordia, cuius imperio reuiuiscunt mortui, cuius ope confortantur infirmi, cuius gratiam desiderant omnes sancti, cuius iram formidant impii: qui ubique regnas et in nubibus tonas, cuius laudem nemo ad plenum ualet exprimere, cuius sapientiam nullus potest in toto cognoscere, cuius magnitudinem non capit mundus, cuius essentia nequit ab aliquo perfecte uideri, cuius pax exsuperat omnem sensum, cuius maiestas nec incipit,  nec desinit: et quamuis summe bonus sis et mirabilis, immensus, incomprehensibilis, inestimabilis, inenarrabilis et incommutabilis; tamen eos, qui tibi fideliter seruiunt, a peccatis et uitiis tua gratia emundas, uirtutibus illustras, tueque ineffabilis amicitie propter nimiam caritatem tuum participes facis. O misericordiosissime Pater! quas tibi dignas possumus gratias referre pro tam innumeris atque immensis beneficiis, que indignis nobis dignatus es tribuere? uel quibus te laudibus honorare poterit humani generis fragilitas digne, cui benignissime aperuisti sinum gratie tue? Quibus etiam meritis tuam incomparabilem promereri amicitiam poterimus, nisi ut tuis preceptis semper obedientes simus? Lumine itaque uultus tui,  summe regum imperator, corda nostra illumina, ut tua iugiter in omnibus perficiendo mandata, in tua dulcissima permanere sine fine ualeamus amicitia.

Notandum inter hec, fratres karissimi, quia inter Dei amicos computari non poterit, quisquis precepta illius implere neglexerit. Qui uero illa sine fraude, causa uidelicet amoris Dei, custodire nititur, recte amicus Dei uocatur. Unde dicitur: uos amici mei estis, si feceritis que ego precipio uobis .

Euangelica iterum similitudo quam Dei Filius ad excitandos fidelium animos, ut persistant in oratione, proposuit, ad memoriam reducatur, ut enucleatius  pertractata apertius intelligatur. Quis uestrum, inquit, habebit amicum , etc. Amicus iste, ut iam superius dictum est, spiritualiter Deus omnipotens intelligitur. Nox uero in omni loco tribulationem significat. Sicut enim dies ad letitiam, sic nox ad tristitiam pertinet. ueniendum est ergo ad amicum media nocte, quia in tribulationis pressura nec ad uindictam preparare, neo nosmetipsos frangere debemus, sed eius auxilium humiliter flagitare, qui ait: In mundo pressuram habebitis; sed confidite, quia ego uici mundum . Cum enim Deus semper sit rogandus, maxime tamen cum persecutio seuit, siue tempestas acciderit; ne in tribulatione deficiamus, eius adiutorium postulare debemus, sicut faciebat Psalmista,  qui ait: Ad Dominum cum tribularer clamaui; et exaudiuit me .

Sciendum tamen est, quod duobus modis, ut ait beatus Isidorus  , oratio impeditur ne impetrare quisque ualeat postulata. Hoc est, si adhuc mala quisque committit, aut si delinquenti sibi debita non dimittit. Quod geminum malum dum quisque a semetipso absterserit, protinus securus orationis studio incumbit, et ad ea, que impetrare precibus cupit, mentem libere erigit. Si enim id quod Deus precipit facimus, id quod petimus sine dubio obtinemus. Qui autem a preceptis Dei auertitur, quod in oratione postulat, non meretur; nec impetrat ab illo bonum quod poscit, cuius legi non obedit. Unde scriptum est: »Qui auertit aurem suam ne audiat legem, oratio  eius erit exsecrabilis .« Culpabiliter etiam manus in oratione expandit, qui facta sua orando iactanter prodit, sicut Phariseus in templo iactanter orabat, seque magis quam Deum de operibus iustis laudari uolebat . Quorumdam iterum oratio in peccatum conuertitur, sicut de Iuda proditore scribitur: Et oratio eius fiat in peccatum .« Qui enim iactanter orat laudem appetendo humanam, non solum eius oratio non delet peccatum, sed etiam ipsa uertitur in peccatum. Sicut Iudei uel heretici, qui licet ieiunare uidentur, eorum tamen oratio non illis ad purgationis proficit meritum, sed mutatur potius in peccatum. Ideo interdum oratio electorum in pressuris eorum differtur, ut impiorum peruersitas augeatur. uerum dum iusti temporaliter  audiuntur, pro eorum fit salute qui eos affligunt, ut dum illis temporali remedio subuenitur, prauorum oculi a confusione aperiantur. Unde et trium puerorum frigidus  ignis fuit, ut Nabuchodonosor Deum uerum agnosceret, sicut Propheta ait in psalmis: »Propter inimicos meos eripe me .« Proinde tardius exaudiuntur quorumdam orationes, ut dum differuntur, fortius excitate maioribus premiis cumulentur, exemplo pruinarum et repressione messium; in quibus quanto tardius sata semina exeunt, tanto ad frugem cumulatius crescunt. Quoties orantes non cito exaudimur, nostra nobis facta in oculis proponamus, ut ipsum quo differtur, diuine reputetur iustitie, et nostre culpe. Interdum quod perseueranter orantes cito non exaudimur, utilitatis  nostre est, non aduersitatis. Sepe enim Deus multos non exaudit ad uoluntatem, ut exaudiat ad salutem. Multi etiam orantes non exaudiuntur, prouidendo illis Deus meliora quam ipsi petunt; sicut contingere paruulis solet, qui ne in scholis uapulentur, Deum exorant; sed quia talis exauditio impedit ad profectum, ideo non datur illis petitionis effectus. Non aliter contingit quibusdam electis, qui deprecantur Deum pro nonnullis uite huius commodis uel aduersis. Prouidentia uero diuina temporaliter eorum desiderio minime consulit, quia meliora illis in eternum promittit.

 Quid autem in oratione petere debeamus, Dei Filius declarat, subiiciens: Amice, commoda mihi tres panes, quoniam amicus meus uenit de uia ad me, et non habeo quod ponam ante illum . Hoc enim in oratione querere, hoc etiam petere debemus, ut notitiam et amorem sancte Trinitatis nostris cordibus infundat amicus, scilicet Deus. Siue certe in oratione tres panes petere debemus, id est fidem, spem et caritatem, sine quibus difficile  est quemquam saluari posse. Amicus uero iste, qui de uia uenire dicitur, noster est animus, qui toties a nobis recedit, quoties per lata huius seculi desideria esse cogitando diffundit. Tunc autem ad nos de uia reuertitur, quando mentem nostram ante se ponens transitoria contemnere, et ea  que eterna et permanentia sunt, tenere et desiderare incipit. Sed ne fame pereat, amicus rogandus est ut commodet nobis tres panes, quia misericordia Domini est imploranda, ut amorem sancte Trinitatis, ut dictum est, nostris cordibus largiatur. Et quia Deus aliquando nostra dilatat desideria, non ut premium minuat, sed ut meritum augeat, recte subiungitur: Et ille de intus respondens, dicat: Noli mihi molestus esse, iam ostium meum clausum est, et pueri mei mecum sunt in cubili, non possum surgere, et dare tibi. Ostium amici est intelligentia diuini mysterii, quod optabat Paulus sibi aperiri ad loquendum uerbum Dei cum fiducia . Hoc ergo ostium tandiu nobis clausum est, quousque nobis per diuinam gratiam aperiatur  ad cognoscenda diuina mysteria. Pueri patrisfamilias, apostoli siue successores eorum intelligendi sunt: et bene cum eo in cubili esse memorantur, quia iam in eterna requie sunt recepti. De quibus per Prophetam dicitur: Exsultabunt sancti in gloria; letabuntur in cubilibus suis . Et pulchre hi qui in cubili esse memorantur, pueri uocantur, quia illi ad eternam requiem sunt uenturi, qui pueri et innocentes existunt, quales erant illi quibus Dominus dicit: Pueri nunquid pulmentarium habetis?  Et iterum: Sinite paruulos uenire ad me; talium est enim regnum celorum . Tales hortatur Petrus apostolus fieri suos auditores, quibus dicebat: Quasi modo  geniti infantes, rationabiles sine dolo lac concupiscite, ut in eo crescatis in salutem . Sequitur:

Et ille si perseuerauerit pulsans, dico uobis, et si non dabit illi surgens eo quod amicus eius sit, propter improbitatem tamen illius surget, et dabit illi quotquot habet necessarios. Comparatio hic fit a minore, ut intelligas, quia et si homo non amici causa, sed tedio uictus dat quod prius negauerat, multo magis Deus petentibus se dabit, quando ipse nos ut petamus, admonet. Nisi enim ea prestare uellet, nequaquam nos ad petendum inuitaret. Nam, cum alibi diceret, quia oportet semper orare , posuit similitudinem de iudice iniquitatis, quem interpellabat quotidie quedam uidua, dicens: uindica me de aduersario meo. Et nolebat per multum tempus. Post hec tedio uictus dixit intra se: Etsi Deum non timeo, nec hominem reuereor; tamen quia molesta est mihi hec uidua, uindicabo illam . uult enim nos Deus importunos habere petitores  , ut sua gratuita dona nostra sint etiam merita. Semper enim aures diuine pietatis ad nostras orationes aperte sunt, si tamen a precibus non cessamus, et in fide non dubitamus, Iacobo testante apostolo, qui ait: Si quis uestrum indiget sapientia postulet a Deo, qui dat omnibus affluenter, et non improperat. Postulet autem in fide nichil hesitans . Unde exponens Dominus similitudinem  propositam, adiunxit, dicens: Et ego uobis dico: Petite, et accipietis; querite, et inuenietis; pulsate, et aperietur uobis. Omnis enim, qui petit, accipit; et qui querit, inuenit; et pulsanti aperietur. Petenda est ergo uita eterna orando, querenda bene uiuendo, pulsanda in bonis operibus perseuerando. Duo enim sunt, que sollicite in oratione considerare debemus. Primum uidelicet, ut petamus ea que Deus uult; secundo, ut nostra uita a nostris precibus non discordet. Frustra enim orationi incumbit, qui uel ea petit, que Deo displicent; uel si bona sunt, que petit, peruerse uiuendo se indignum exhibet.

Unde Eliphaz beato Iob loquitur, dicens: uoca si est qui tibi respondeat .  Omnipotens  Deus sepe illius precem in perturbatione despicit, qui precepta eius in tranquillitate contemnit. uocare autem nostrum est, humili Deum prece deposcere. Respondere uero Dei est, effectum precibus prebere. Ait ergo: »uoca si est qui tibi respondeat.« Ac si aperte dicat: Quantumlibet afflictus clames, Deum respondentem non habes; quia uox in tribulatione non inuenit, quem in tranquillitate mens contempsit.

Auditum ergo diuine bonitatis sibi auertit, qui male uiuendo, Dei precepta contemnit. Unde Iacobus apostolus ait: Petitis, et non accipitis, eo quod male petatis . Que autem sunt, que in oratione principaliter petenda sunt, Dominus alibi manifestat, dicens: Querite primum regnum Dei,  et iustitiam eius, et hec omnia adiicientur uobis . Et iterum: Petite, et accipietis, ut gaudium uestrum plenum sit . Et ne nos in oratione quod petimus accepturos desperemus, adhuc Dominus aliam similitudinem adiunxit, dicens: Quis autem ex uobis patrem petit panem, nunquid lapidem dabit illi? Aut piscem, nunquid pro pisce  serpentem dabit illi? Aut si petierit ouum, nunquid porriget ei scorpionem? Panis in hoc loco caritatem significat, et pulchre; quia, sicut panis principalis est in uictualibus hominum, sic caritas inter ceteras uirtutes principatum tenet. Quod Dominus ostendit, quando requisitus a scriba docto, quod esset maximum mandatum in lege, respondit: Diliges Dominum Deum tuum ex toto corde tuo, et ex tota anima tua, et ex omnibus uiribus tuis; et proximum tuum sicut teipsum. Hoc est maximum et primum mandatum . uel certe per panem caritas designatur; quia, sicut mensa, quamuis uariis cibis sit repleta, tamen sine pane inops esse uidetur; sic cetere uirtutes sine caritate nichil esse comprobantur, sicut ait Dominus in Euangelio:  Omni habenti dabitur, et superabundabit: Ei autem qui non habet, et quod habet auferetur ab eo . Unde beatus Isidorus doctor eximius  : Quamuis nonnulli fide atque operibus sanctis uideantur esse participes, tamen quia priuantur caritate fraterne dilectionis nullum habent incrementum uirtutis. Nam, sicut ait Apostolus: »Si tradidero corpus meum ita ut ardeam, caritatem autem non habuero, nichil mihi prodest .« Sine amore caritatis, quamuis quisque recte credat, ad beatitudinem tamen peruenire non potest; quia tanta est caritatis uirtus, ut etiam prophetia et martyrium sine illa nichil esse credantur. Nullum premium caritati compensatur, quia caritas omnium uirtutum obtinet principatum. Unde et uinculum perfectionis  caritas ab Apostolo dicitur, eo quod uniuerse uirtutes eius uinculo religentur .

Huic uirtuti, scilicet caritati, contrarius est lapis, id est duritia cordis sine misericordia. Piscis autem fidem significat. Et satis congrue; quia, sicut piscis aquis nutritur, ita fides baptismo roboratur, dicente Domino: Qui crediderit, et baptizatus fuerit, saluus erit . uel certe per piscem, aliter fides intelligitur; quia, sicut piscis aquis latet, sic fides illarum rerum est que non uidentur, dicente Apostolo: Est fides substantia sperandarum rerum  , non apparentium . uel certe per piscem fides significatur; quia, sicut piscis crispantibus tunditur fluctibus, et eo magis crescit, sic fides, quo amplius persecutiones patitur, eo  magis proficit. De qua Dominus ait: Si habueritis fidem, sicut granum sinapis, dicetis huic monti: Transi hinc, et transibit .

 Huic contrarius est serpens, scilicet infidelitatis, siue uenenose cogitationes, que animam interimunt. Non enim solum factis, sed et cogitationibus delinquimus, si eis illicite occurrentibus delectamur.  Nam, ut ait beatus Isidorus  : Sicut uipera a filiis in utero positis lacerata perimitur, ita nos cogitationes nostre intra nos enutrite occidunt, et concepte interius uipereo ueneno consumunt, animamque nostram crudeli uulnere perimunt. uipera dicta eo quod ui pereat  . Nam cum uenerit uenter eius ad partum, et ingemuerit, catuli non exspectantes maturam nature solutionem, corrosis eius lateribus ui erumpunt cum matris interitu. Unde Lucanus:

uiperei  ceunt abrupto corpore nodi  . Fertur autem, quod masculus ore inserto uipere semen exspuat, illa autem ex uoluptate libidinis in rabiem uersa, caput maris ore receptum precidat, et ita fit ut parens uterque pereat, masculus scilicet  dum coit, femina dum parturit. Ex uipera autem fiunt pastilli, qui Tyriaci uocantur a Grecis. Sequitur:

Si petierit ouum, nunquid porriget ei scorpionem? In ouo significatur spes; quia, sicut in ouo fetus nondum cernitur, et futurus creditur, sic spes non uidetur oculis, sed speratur mente, sicut ait Apostolus: Nam quod uidet quis, quid sperat? Si autem quod non uidemus, speramus; per patientiam exspectamus . Omnis quippe iustus, ut ait beatus Isidorus  , spe et formidine nititur; quia nunc illum spes ad gaudium erigit, nunc ad formidinem terror gehenne addicit. In ouo igitur, ut supradictum est, fetus nondum cernitur, quia omnium genera uolucrum bis nascuntur. Primum ut oua  gignuntur, deinde calore materni corporis formantur, et animantur  . Oua autem dicta ab eo quod sint uuida. Unde dicitur uua eo quod intrinsecus humore sit plena. Nam humidum est, quod exterius humorem habet; uuidum, quod interius. Quidam autem putant, ouum Grecam habere originem nominis. Illi autem dicunt , littera u uidelicet ablata. Oua autem quedam inani uento concipiuntur, sed non sunt generabilia, nisi que fiunt  concubitu masculino concepta, et seminali spiritu penetrata. Ouorum uim tantam esse dicunt ut lignum perfusum eo non ardeat, ac uestis quidem contra aduratur. Admista quoque calce glutinare fertur uitri fragmenta.

Ut ergo iam dictum est, sicut in ouo fetus nondum  cernitur, sed futurus creditur; sic spes non uidetur oculis, sed speratur mente. Huic uirtuti, scilicet spei, contrarius est scorpio aculeum in cauda gestans, id est desperatio, que nos ab omnibus retrahere perennibus conatur. Scorpio uermis terrenus est, ut ait beatus Isidorus  , qui potius uermibus ascribitur, quam serpentibus; animal uidelicet armatum aculeo: et ex eo Grece uocatum, quod caudam figat, et arcuato uulnere uenena diffundat. Proprium est autem scorpionis, quod manus palmam non feriat.

 His ergo similitudinibus, pane scilicet, lapide, pisce, serpente, ouo, scorpione, hoc Dominus ostendit; quia, cum sit ipse pius et clemens, petenti bona nulla mala tribuit. Non enim pro pane lapidem donat; quia amanti caritatem, durum et immisericordem animum non tribuit. Nec pro pisce serpentem donat; quia fidem pure querentem nequaquam ad infidelitatem cogit. Sed neque pro ouo porrigit scorpionem; quia, qui in se habet spem, in desperationem cadere non compellit. Proprium est autem immense bonitati aliquando malos facere bonos, nunquam autem bonos compellere, ut sint mali. Unde adhuc concludit sententiam, dicens: Si ergo uos cum sitis mali, nostis bona data dare filiis uestris; quanto magis Pater uester de celo dabit  spiritum bonum petentibus se? Ubi euidenter nomen nostrum manifestatur, cum dicitur: uos cum sitis mali. Boni enim a Deo conditi uitio mali sumus effecti. Si autem nostra bonitas eius bonitati comparetur, nec bonitas esse nominatur. Facti ergo mali per malam intentionem, patrem habemus in celis per conditionem. Ac si diceret Dominus: Si uos, cum sitis mali, bona data filiis uestris nostis dare, id est panem, piscem, ouum et cetera, que humana consuetudo inter bona presentis uite enumerare consueuit; multo magis Pater uester de celo dabit spiritum bonum petentibus se. Qui scilicet eius spiritu illuminati, non solum fidem, spem et caritatem petere discunt, sed etiam accipere merentur. Cum ergo dicit: Dabit spiritum bonum petentibus  se, omnes uirtutes anime comprehendit; quoniam bona, que hominibus a Deo donantur, per Spiritum sanctum administrantur, teste Apostolo, qui ait: Charitas Dei diffusa est in cordibus nostris per Spiritum sanctum qui datus est nobis . Alii datur per spiritum sermo sapientie, alii sermo scientie, alii genera linguarum, alii interpretatio sermonum, alii discretio spirituum .

Petamus ergo indesinenter, fratres karissimi, quia nimirum Pater noster celestis bona uult nobis tribuere, qui nos frequenter admonet petere. Mundemus igitur corda nostra ab illicitis cogitationibus, et manus a prauis operibus, ut digni esse mereamur donis celestibus, et offerre coram omnipotenti  Deo preces in nostris periculis et necessitatibus. Unde Sophar Naamatites beato Iob dixisse legimus: Si iniquitatem, que est in manu tua, abstuleris a te, et non manserit in tabernaculo tuo iniustitia, tunc leuare poteris faciem tuam absque macula, et eris stabilis et non timebis . Gregorius  : Omne peccatum aut sola cogitatione committitur, etc., usque ad: Hinc namque scriptum est: »Timenti Deum bene erit in extremis.« .

Hinc per Psalmistam dicitur: Cum dederit dilectis  suis somnum: ecce hereditas Domini filii merces fructus uentris . Cassiodorus. Cum dederit somnum, id est mortem temporalem, in qua est secura pausatio, dederit dico dilectis suis. Augustinus: Post mortem dilecti surgent  , quia Dominus post mortem exaltatus est. Ergo et tu exaltationem tuam post mortem spera. Sede igitur prius, et sic surges. Cassiodorus: Ecce hereditas Domini. Secundo dicit, que sit hereditas, et quomodo collecta. Quasi diceret: Dilecti post somnum id est post mortem surgent. Et qui sunt dilecti? Scilicet filii. Qui filii? Illi uidelicet, qui sunt fructus uentris. Et istis quid erit? Ecce his erit tunc hereditas Domini. Que est illa hereditas? Ecce merces, id est uita eterna. Augustinus: Attende quod  ait, fructus uentris. Non omnes filii Ecclesie, que quasi quedam mulier in dolore parturit, sunt fructus uentris, sed soli boni. uenter enim Ecclesie, ut Eua, in dolore parturit filios bonos et malos, ut Rebecca geminos inter se dissidentes utero gestabat, quos, partus cum apparuisset, discreuit et dilexit Iacob . Ita et Ecclesia, in cuius figura dictum est Eue: In dolore paries filios , bonos parturit et malos. Unde Apostolus: Filioli mei quos iterum parturio, donec formetur Christus in uobis . Boni ergo sunt fructus uentris, ut Iacob dilectus matris; horum est merces, surgere per passionem, letari post panem doloris. Modo ergo dolor et gemitus est eis, sed in  resurrectione hereditas; quia tunc apparebit partus Ecclesie, tunc uidebitur qui sint. Sed per quid acquisiti sunt hi filii? Scilicet per sagittas; quia, Sicut sagitte in manu potentis, ita filii excussorum. uel ita: Ecce hereditas. Cassiodorus: Qui sunt dilecti? Ecce hereditas Domini, scilicet filii renati ex aqua et Spiritu sancto. Isti sunt hereditas, quia tales sunt merces fructus uentris, id est sunt merces reddita homini Christo, qui est fructus uteri uirginalis, qui eos acquisiuit per obedientiam passionis.

Si ergo, fratres karissimi, ut superius dictum est, ea que a Deo in necessitatibus et angustiis postulamus accipere querimus, necesse est ut a manibus iniquitatem et a tabernaculo, id est a corde  iniustitiam summo studio auferamus. Tunc procul dubio que in oratione petimus a celesti Patre obtinere poterimus, si ad eum innocentes manus, et mundum cor leuare studuerimus. Bene in oratione faciem, id est mentem ad Deum leuat, qui a manibus iniquitatem, et a corde iniustitiam abstergere curat. Tales enim nos bene uiuendo exhibere debemus; ut orando flagella Dei, que pro peccatis  nostris patimur, a nobis et ab omni Ecclesia auertere possimus. Flagellat enim Deus, quos diligit , in hac uita; ne eos damnet in futura. Multoties Deus populum suum pie castigat flagellis in hoc seculo, sed non omnes disciplinam recipiunt. De quibus Ieremias Domino loquitur, dicens: Domine, percussisti eos, et non doluerunt; attriuisti illos, et renuerunt accipere disciplinam . Gregorius  : Omnis diuina percussio aut purgatio est nobis uite presentis, aut initium pene sequentis. Propter eos qui proficiunt, dictum est per Psalmistam Deo: »Qui fingis dolorem in precepto ;« quia, dum flagellatur iniquus et corrigitur, qui preceptum audire noluit, audiuit dolorem  , et a malis quasi precepto dolore cohibetur. De his uero, quos  damnant flagella, et non emendant, dicitur: »Percussisti eos, nec doluerunt.« Hec flagella in hac uita inchoant, et in eternum perdurant. Unde dicitur: »Ignis  succensus est in furore meo, et ardebit usque ad inferni nouissima .« Et est unum flagellum, quod temporaliter incipit, et eternis perficitur penis. Bene ergo Propheta de his, qui corriguntur et emendantur, Domino loquitur, dicens: Nunquid adheret tibi sedes iniquitatis, qui fingis dolorem in precepto?  Quasi diceret: Nemo iniquus sedet tecum, quia nulla conuentio luci ad tenebras. uel sedes iniquitatis est possessio mundi cum amore, qui non heret Deo. Ac si apertius diceret: Non heret tibi aliquis iniquus, qui nec nobis pepercisti a flagello. Et hoc  est, tu es qui fingis, id est qui facis et formas laborem et dolorem. Alia littera: Fingis dolorem etiam filiis in precepto. Unde Petrus ait: Modo incipit iudicium a domo Dei , id est a fidelibus. Et si flagellantur filii, quid sperare debent serui nequissimi? Et item: Si initium a nobis, quis finis eorum, qui non credunt Euangelio?  Item. Si iustus uix saluabitur, impius et peccator ubi apparebit?  Quomodo ergo erunt tecum iniqui, cum nec fidelibus tuis a flagello parcis? Sequitur: Fingis dolorem in precepto. Quasi diceret: Facis dolorem, et ille labor uel dolor est in precepto, id est habet uicem precepti. Sicut enim preceptum corrigit, ita dolor flagelli emendat filios. Unde bene posuit, fingis, id est facis et formas. Dolor  enim alius formatus, alius est informis. Formatus est, qui erudit et emendat, et ille dolor est preceptum; aliter uero est informis. uel ita: Fingis dolorem uel laborem, in precepto, id est labor et dolor preceptum facit nobis, ut ipse dolor uel labor sit nobis preceptum. Nam preceptum continet: Beati qui lugent ; et: qui persecutionem patiuntur propter  iustitiam . Merito ergo hec precipit; quia labor pretium regni Dei, quo ipsum uenale amatur. Ideo precipit Deus laborem et dolorem, ut non sit homo sine timore, nec amet aliquid aliud, oblitus ueri boni. In tranquillo enim dormit Christus, et tunc surgit fluctus, in quo excitatur. Ita in quibusdam tepescit Christi fides tranquillitate otii, et surgit fluctus tentationis. Sed misericorditer homo a Deo castigatus, atque ipsius gratia adiutus incipit tentationes uincere, uitia contemnere, uirtutes diligere, Deo adherere, eterna bona concupiscere.

 Qui in huius quoque uite adhuc certamine positus, cum se, ut ait Sophar Naamathites, consumptum putauerit, orietur ut Lucifer , quia foras cadens, intus innouatur; et quo magis  exterius aduersa tolerat, eo uberius uirtutum lumine interius coruscat, Paulo attestante, qui ait: Licet is qui foris est noster homo corrumpatur; tamen is qui intus est, renouatur de die in diem secundum Deum. Id enim, quod in presenti est, momentaneum est, et leue tribulationis nostre supra modum in sublimitate eternum glorie pondus operatur in nobis .

Et notandum est quod nequaquam, cum consumptus fueris, sed dum te consumptum putaueris, dicit: quia, quod non uidemus in dubietate est, et quod speramus in certitudine. Unde et idem Paulus non se consumptum nouerat, sed putabat; quia et in aduersa tribulationum corruens, ut Lucifer splendebat,  dicens: Quasi morientes, et ecce uiuimus, quasi tristes, semper autem gaudentes; sicut egentes, multos autem locupletantes . Sciendum uero est quod bonorum mens, que duriora pro ueritate tolerat, eternitatis premia certius sperat. Et rursus nequaquam retributionis gaudium de eternitate colligitur, quod non hic prius tribulatione pia seminatur.

Hinc enim per Psalmistam dicitur: Euntes ibant et flebant, mittentes semina sua . Cassiodorus: Euntes ibant prouectu melioris uite.  Et flebant, qui  miseri erant inter miseros. Melius est enim ut nullus sit miser, quam ut tu facias misericordiam. Qui enim ut faciant misericordiam, optant esse miseros, crudelem habent misericordiam.  Sic est crudelis medicus, qui, ut exerceat artem suam, optat multos egros. Ibant et flebant, mittentes semina sua, quasi ante se premittentes in illo seculo futuro semina, scilicet misericordiam et bona opera. Hinc ascendunt; semina dico sua; scilicet non de rapina, sed de proprio labore facta. Dicatur itaque: Euntes ibant et flebant, in miseriis huius seculi, mittentes semina bonorum operum. Quamuis inter Dei flagella, atque huius mundi pericula constituti sumus, nunquam tamen a bono opere cessare debemus. Ideo flagellat Deus multoties electos suos in hac presenti uita, ut parcat  eis in futura: eosque diuersis afficit uerberibus, ut a prauis corrigantur operibus.

Quod Ieremias gemens et plangens asserit, dicens: Tetendit arcum suum Dominus quasi inimicus, firmauit dexteram suam quasi hostis; et occidit omne quod pulchrum erat uisu in tabernaculo filie Sion, et effudit quasi ignem indignationem suam . Allegorice. Tendit contra Ecclesiam Dominus arcum suum quasi inimicus, quia ipsa quasi inimica non uult audire clamantem Dominum, ut peniteat, et redeat ad eum. Per arcum, iudicium intelligitur, quo quisque nunc percutitur, ut a malo corrigatur. Aut initialiter punitur, aut diu tenditur, ut cum peccata consummata fuerint, ad puniendum grauius relaxetur. In arcu Dei diuerse sunt sagitte, e quibus  alie mittuntur ad perimendum ueterem hominem cum actibus suis, alie ad affligendum uniuersum populum diuersis cladibus, siue ad coronam, siue ad correctionem, siue ad penam. Illos autem in persona Ecclesie plangit Ieremias, quos percutit Dominus quasi inimicus, aut per diabolum, aut per hereticos, de quibus dicitur.

Peccatores intenderunt arcum suum, parauerunt sagittas suas in pharetra, ut sagittent in obscuro rectos corde . Hieronymus: Quoniam ecce quasi in euidenti est quod peccatores, id est heretici, intenderunt arcum, id est uersus se, scilicet contra uoluntatem suam detorserunt Scripturam sacram, ad uulnerandas simplicium animas. Cassiodorus: uel intenderunt arcum, id est in Scripturis  subtilem, ut sibi uidetur, intellectum habent, qui et alios remissum existimant habere. Et parauerunt sagittas suas in pharetra, id est parata habent in corde suo uerba uenenosa. Ad quid? Ut sagittent in obscuro rectos corde, id est in simplici sensu degentes. uel sagittent in obscuro rectos corde, id est in suis ambiguis et obscuris sententiis. Per arcum hoc faciunt; non quod Scriptura ad hoc ualeat, id est non ex uitio Scripture, sed quoniam dextruxerunt male uiuendo uel exponendo, id est peruerterunt ea, que fecisti in Scripturis, quas perfecte edidisti, uel perfecisti implendo in te.

uel secundum aliam litteram: Ut sagittent in obscura luna rectos corde  . Luna congrue significat  Ecclesiam. Augustinus: Due sunt opiniones de luna; quarum, que uerior sit, uel non omnino, uel difficile sciri potest. Alii dicunt eam lumen suum habere, sed dimidium eius globum lucere, dimidium obscurum esse. Dum autem partem illam, que lucet, paulatim ad terram uertit, ut uideri possit, corniculata apparet, et sic crescit, donec tota illa pars uideatur. Et dum iterum conuertitur, obscura pars incipit apparere, donec nobis tota iterum offeratur. Hec est Ecclesia que ex parte spiritualium lucet, et ex parte carnalium obscura est. Et spiritualis quidem pars modo apparet hominibus per bona opera, modo latet  in conscientia soli Deo nota, et solo corpore uidetur; sicut contingit cum oramus in corde, et quasi nichil agere uidemur, cum tamen non ad terram, sed sursum corda dirigamus ad Dominum. Alii autem dicunt quod lana non habet lumen nisi a sole: sed quando est cum illo, habet partem illam ad nos, que non uidetur ab eo, et ideo non lucet nobis: sed cum recedit ab eo, illustratur ab illa parte, quam habet ad nos, donec sole occidente plena surgat ab oriente. Cum autem ex alia parte soli ceperit appropinquare, superior pars illuminatur, inferior uero obscuratur. Hoc idem bene conuenit Ecclesie, que lumen non habet nisi a sole iustitie, id est a Christo, qui in multis locis Scripture allegorice sol appellatus est. Utralibet ergo harum duarum opinionum supradictarum uera sit, per lunam  congruenter accipitur allegorice Ecclesia. Si quis autem hec obscura uitat, cum in his obscuritatibus magis negotiosis, quam fructuosis animum exercere, aut non libet, aut non uacat, aut animus ipse non ualet; satis habet, omissis causis obscuris, attendere popularibus oculis incrementa uel detrimenta lune: que sic deficit ut renouetur. Notat Ecclesiam, ubi creditur resurrectio mortuorum futura. Ecce qualiter luna Ecclesiam significat. Nunc uidendum est quomodo obscuritas lune obscuritatem Ecclesie significet.

Obscura fit autem luna tribus modis: uel cum menstruis cursibus finitur, uel cum eius fulgori nubes opponitur, uel in eclipsi, ubi cruenta uidetur. Similiter Ecclesia fuit obscura, cum in initio  fidei adhuc noua, nondum terris maior effulsit; uel cum nubibus blasphemiarum tecta uituperatur, siue cum cedibus martyrum cruentatur. In his terroribus et obscuritatibus Ecclesie iniqui dolosa uerba iaculantur, ut rectos peruertant; quia sciunt hec tempora decipiendis infirmis accommodata. Dicatur ergo: Ut sagittent in obscura luna rectos corde, id est in obscuritate Ecclesie, que tribus modis obscuratur, ut predictum est. Augustinus: Obscura dicitur Ecclesia, dum filii eius, et imperiti et carnales in ea multi abundant, et tunc occasione obscure lune opprobria ingerunt iniqui heretici Catholicis, eo quod talibus cohabitant, et a talibus sacramenta accipiant. Peccatores itaque, ut iam dictum est, intenderunt  arcum suum, parauerunt sagittas suas in pharetra, ut sagittent in obscuro rectos corde: huiusmodi enim sagitte de arcu Domini, id est de iudicio diuino ueniunt.

Unde beatus Iob: Sagitte Domini in me sunt . Quosdam autem Dominus non percutit ut corrigantur, quia arcus in furore tenditur, ut corde indurati durius feriantur. Unde dicitur: Dedisti metuentibus te significationem ut fugiant arcus . Augustinus: O Domine! per presentes tribulationes significasti illis, qui te metuunt, ut fugiant a facie arcus, uidelicet ab impugnatione future uindicte, id est futuri iudicii. Iste arcus quasi extensus iam minatur, sed nondum ferit; quia iudicium nos terret, sed nondum damnat. Cuius nobis fit significatio  per presentia, quia si hic tam aspere punit nos Deus, quid in futuro iudicio faciet? Bene autem iudicium dicitur arcus, quia quanto plus arcus retro tenditur, tanto impetuosius sagitta in anteriora fertur. Ita et iudicium quanto magis differtur, tanto grauius uenturum est. uel significatio accipitur uexillum crucis; quod pro signo crucis datur, ut sequamur Christi passiones, per quod euadamus a facie arcus; quia si socii passionum sumus, et resurrectionis erimus . Dedisti metuentibus te significationem, id est uexillum crucis ad imitandum, ut per hoc fugiant a facie arcus, id est iudicii. uel dedisti metuentibus te significationem, sacras uidelicet Scripturas, ut per eas fugiant a facie arcus, id est iudicii.

 His sagittis se uulneratum Psalmista conspiciebat, cum gemens Deo dicebat: Sagitte tue infixe sunt mihi; et confirmasti super me manum tuam . Augustinus: Numerat hic penitens in persona afflictorum aduersa, que patitur; ut quia multa sunt, satis sint, id est sufficiant Deo ne peiora patiatur. Quasi diceret: Ne arguas me in furore, quia sufficere tibi possunt que patior. Et hoc est: Quoniam sagitte tue infixe sunt mihi. Sagitte sunt uindicte Dei, scilicet dolores animi et corporis, quia sicut sagitte intenduntur et infiguntur, ita uindicte Dei intense fuerunt in Adam per comminationem qua Deus minabatur illi dicens: In quacunque die comederis de ligno prohibito, morte morieris . Et quia comedit, infixe sunt sagitte  etiam et nobis per penam et culpam. Ille enim huius miserie fuit origo, nos propago. Infixe sunt, et non ad horam; sed confirmasti, diu scilicet, ut sint usque in finem seculi; et in multis, uidelicet in carne et anima; et in eisdem multis modis, ut ostenditur in sequenti. Confirmasti, dico, super me manum tuam, id est uindictam.

Unde Ieremias: Firmauit Dominus manum suam quasi hostis, et occidit omne quod pulchrum erat uisu in tabernaculo filie Sion . Firmat Dominus manum suam quasi hostis contra Ecclesiam, cum incessanter eam affligit, ut correpta redeat, aut indurata supplicia luat. Occidit pulchrum uisu, dum pretiosa eius membra perire patitur. Effundit indignationem  suam quasi ignem. Hoc iam non indiget expositione, sed lacrymis et suspiriis, quia aperte uidemus, omnia discordie incendiis et concupiscentie flammis, et incommoditatibus eris concremari. Hec certius in nobis ipsis legimus, quam in Scriptura recordamur.

Moraliter. Tendit Dominus arcum contra delinquentem animam quasi inimicus, cum eam peccantem ad penitentiam non emollit, sed manu extenta post carnalia desideria ire permittit, nec auertit. Sic occiditur omne quod pulchrum erat uisu, honestas scilicet morum in conscientia eius. Perimere autem Dominus dicitur, cum perimi patitur, et tradit eam in passiones ignominie et flammas libidinis, ut desideriis suis accensa amatores suos, demones  scilicet, sequatur ad perditionem. Misericorditer uero agit, cum flagellando peccatores uisitans, perire eos in suis sceleribus non permittit. Ipse iustissimus Iudex nullum peccatum impunitum relinquit, sed subtiliter cuncta disponens, unicuique iuxta meritum suum tribuit, sicut per Ezechielem sub quadam interrogatione ait:

Quid est quod inter uos parabolam uertitis in prouerbium istud in terram Isrel, dicentes: Patres comederunt uuam acerbam, et dentes filiorum obstupescunt?  Hec parabola, illud est quod in Exodo apertius dicitur: Ego sum qui reddo peccata patrum in filios, usque ad tertiam, et quartam generationem, his qui oderunt me . Et alibi: Ego sum Deus reddens iniquitatem super filios, et filios filiorum,  in tertiam et quartam generationem : hoc enim aliud uerbis sonat, aliud sensu continet. Nos usque nunc putamus duo testimonia, que supra posita sunt, non esse parabolam, sed simplicem explicare sententiam; et quanquam non audemus quidquam dicere, sicut nec uas fictile contra figulum ; scandalum tamen patimur occultum: quod iniustitia uideatur, alius  peccare, et alius  peccata luere. Si enim Deus peccata reddit in tertiam et quartam generationem, iniustum uidetur ut alius peccet, et alius puniatur. Sed addit: His qui me oderunt. Non enim ideo puniuntur, filii, quia peccauerunt patres eorum, sed quia eis similes quodam hereditario malo Deum oderunt. Ut  ergo supradictum est, sic ait Dominus in Exodo: Ego sum qui reddo peccata patrum filiis, usque ad tertiam et quartam generationem. Sed hic dicunt heretici, qui uetus testamentum non recipiunt: Quanta est crudelitas legis Dei et prophetarum, qui usque in tertiam et quartam generationem extendit iram suam! Sed his respondendum est, etiam in hoc Dei Creatoris clementiam demonstrari. Misericordia enim est, non statim punire, sed sententiam tenere, et uindictam differre. Sunt qui ita edisserunt: patrem uidelicet in nobis leuem punctum  carnalium sensuum et incentiua uitiorum dicunt esse; filium uero, si cogitatio concepit peccatum; nepotem, si quod cogitaueris atque conceperis, opere impleueris; pronepotem autem, id est quartam generationem,  si non solum feceris, sed et in peccato glorieris, secundum illud: Impius cum in profundum malorum uenerit, contemnit . Deus igitur primos et secundos stimulos cogitationum, quos Greci uocant, sine quibus nullus hominum esse potest,  punit; sed et si cogitata quis facere decreuerit, et ipsa, que fecerit, corrigere noluerit per penitentiam. Unde dicitur: Nullus hominum sine peccato est, nec si unius quidem diei fuerit uita eius super terram . Et alibi: Quis gloriabitur, mundum se habere cor . Et:  Astra quoque non sunt munda in conspectu Dei ; et in  angelis suis reperit Deus prauitatem . Si autem illa sublimis natura, priusquam a Deo confirmaretur, peccato non caruit; quanto magis homo, qui dicit cum Apostolo: Quis me liberabit de corpore mortis huius ? Qui cum omnia bona fecerit, dicere deberet: Nisi Dominus edificauerit domum, in uanum laborauerunt qui edificant eam .

Cassiodorus: Dominus Christus edificat, sine quo interius operante, nullus potest in uirtutibus proficere. Ipso monente, bona concupiscimus; iuuante, incipimus; prosequente, perficimus. Ipsius iuuamine in bonis operibus perseueramus; ipso deserente, a bonis, que cepimus, statim cadimus.  uerum est itaque quod in Euangelio ait de se. Sine me, inquit, nichil potestis facere . Aliter: Nisi Dominus iehsu Christus edificauerit domum, id est Ecclesiam, frustra laborant qui edificant eam, predicatores scilicet loquendo foris tanquam ministri edificationis, et custodes edificatorum. Domus est populus Dei, templum Dei, ciuitas Dei. Ad hanc ascendit omnis qui proficit, cadit ab hac omnis qui deficit. Amando Deum ascendis, amando seculum cadis. Sunt enim ista uerba amantium, et quodam desiderio sancto flagrantium. Nisi ergo Dominus edificauerit hanc domum, in uanum laborant qui edificant eam; quia neque qui plantat, aliquid est neque qui rigat; sed qui incrementum dat, Deus .

 Augustinus: Omnes in hac edificatione laborant, qui in Ecclesia uerbum Dei predicant, ministri uidelicet sacramentorum Dei. Ad probandum ergo quod primus pulsus cogitationis, imo paruus mentis instinctus non puniatur a Deo, sed si quod mente conceperis, opere consumes; illud de Genesi asserendum, ubi dicitur: Cham peccauit irridens nuditatem patris, et sententiam maledictionis non ipse, sed Chanaan filius eius accepit, qua dicitur: Maledictus Chanaan, seruus seruorum erit fratribus suis . Que enim iustitia est, ut cum pater peccauerit, filius punitus sit? Et illud quidem contra ponit Apostolus, saluam esse scilicet mulierem, si filii eius permanserint in fide, et sanctitate, et pudicitia . uidetur non esse iustum, ut si boni  fuerint filii et nepotes, saluentur parentes. Multi enim sancti parentes habent filios malos, et multi peccatores habent filios sanctos. Secundum hunc sensum ergo quem diximus accipiendum est peccata patrum in ramis, non in radice puniri. Hoc de prouerbio siue parabola dixisse sufficiat; quod lex et prophete, id est Exodus et Ezechiel, imo ipse Deus, qui hic et ibi locutus est, in sententiis discrepare non uideatur.

Quod filius iustus pro iniusto patre non puniatur, uel iustus pater pro iniustitia filii non condemnetur;  Dominus per Ezechielem declarat, dicens: Anima, inquit, que peccauerit, ipsa morietur ; quia uidelicet sicut peccata filiorum non nocent patribus, sic peccata patrum non redundant in filios; sed anima, que peccauerit, ipsa morietur. Ipsa sola anima, que peccauerit, morietur; non tamen abolitione substantie, sed a Deo remota, qui dicit: Ego sum uia, ueritas et uita . Et alibi: Omnis, qui uiuit, et credit in me, non morietur in eternum . Et iterum: Si quis sermonem meum seruauerit, mortem non uidebit in eternum . Illud autem quod dicit Balaam: Moriatur anima mea morte iustorum , sic accipiendum est. Moriatur seculo et peccato, et uiuat cum animabus iustorum, quorum uita  Christus est. Unde propheta confidens de Dei misericordia, dicebat: Placebo Domino in regione uiuorum . Quod beatus Augustinus exponens ait: Placebo Domino perfecte, quoniam nullus erit lapsus ambulantium pedum, nullum infirme carnis lubricum; et hoc in regione uiuorum, qui uiuunt eternaliter; quod non faciam dum in mortali carne uiuo.

Et notandum quod non dixit placeo, sed placebo. Quasi diceret: Placebo tunc, quod modo non possum. Balaam quoque interpretatur populus uanus, id est gentes que desiderant habere consortium cum animalibus. Non ergo Balaam optat animam suam mori cum iumentis, sed cum iustis, id est cum Abraham, Isaac et Iacob, qui recti et iusti nuncupantur.  Unde liber Geneseos ex eorum uocabulo nomen accepit.

Non est ergo mirum, dilectissimi, si diuino iudicio flagellis incessanter affligimur, qui non solum illicitis cogitationibus, sed et prauis actibus aduersum nos iram indignationis Dei assidue prouocamus. Non enim atterimur pro patrum peccatis in hoc presenti tempore, sed pro reatibus nostris, quibus Deum quotidie exasperamus, et furoris eius ignem aduersum nos succendimus. Hac de causa effundit Dominus furorem suum in Ecclesia, Ieremia asserente propheta. Compleuit, inquit, Dominus furorem suum, et effudit iram indignationis sue, et succendit ignem in Sion, et deuorabit fundamenta  eius . Allegorice. Super Ecclesiam completus est furor Domini, quia mensuram peccatorum suorum impleuit. Unde dicitur: Effusa est contemptio super principes; et errare facit eos in inuio, non et in uia . Quasi diceret: Elati in superbia contenderunt inter se, ut inique agerent; et contra Dei precepta ac uoluntatem uiuerent. Qui ideo principes dicuntur, quia non Domini imperio, sed suarum uoluptatum desiderio reguntur. Errare eos Dominus fecit, id est permisit. De quibus dicitur: Dimisit eos secundum desideria cordis eorum, ibunt in adinuentionibus suis . Et iterum: Dimisit eos in manu iniquitatis eorum, ut faciant, que non conueniunt .

 Aliter. Effusa est contentio super principes hereticorum, quia superbi heresiarche contendunt contra Catholicos; et Dominus errare fecit ipsos principes relinquendo eos sibi. Unde dicitur: Tradidit eos in reprobum sensum . Hoc ergo modo seduxit illos, quia condonauit eos sibi ipsis. Nam si proprie inquiras, ipsi se seducunt. Qui enim putat se aliquid esse, cum nichil sit, seipsum seducit . Errare ergo fecit illos, dimittendo eos in inuio, et non in uia. Effudit ergo Dominus iram indignationis sue, quia peccando sumus nos effusi. Succendit ignem in Sion, non eum qui super apostolos de celo descendit , sed qui pueros Iob consumpsit . Habet enim Deus ignes uarios, quos emittit de thesauris suis, cuius ignis est in  Sion, et caminus in Ierusalem . Alios inflammat, ut erudiat; atque alios, ut exurat. Quibus succensis, omne fundamentum destruit, fidem scilicet integram et ueram subuerti omnino permittit. Unde magis nostras, quam Iudeorum miserias debemus plangere, in quibus ignis concupiscentie succensus est, et ceterorum uitiorum flamma uorax uniuersos possidet, et olla succensa a facie aquilonis feruet ; et fornax Babylonii regis, id est diaboli, quoscunque reperit de Chaldeis, incendit .

Omnipotentem igitur Dominum, fratres karissimi, cum omni deuotionis affectu deprecemur, ut nos secundum iniquitates nostras ambulare non permitat; sed ut piissimus pater, flagellando, corripiendo  uoluntatem suam in omnibus implere faciat. Multo quippe melius est pro salute nostra a misericordiosissimo Patre Deo temporaliter flagellari, quam pro facinoribus nostris in perpetuum condemnari.

Unde Eliphaz Themanites quasi consolando beato Iob loquitur, dicens: Beatus homo, qui corripitur a Domino . Gregorius  : Prima uirtus est, ne perpetrari debeant uitia uitanda; secunda autem, saltem perpetrata corrigere. Sed plerumque culpas non solum imminentes minime uitamus, uerum etiam nec commissas agnoscimus. Et peccatoris mens tanto altius tenebrescit, quanto nec damnum sue cecitatis intelligit. Unde fit plerumque diuini muneris largitate, ut culpas pena subsequatur, et flagella oculos delinquentis  aperiant, quos inter uitia securitas cecabat. Torpens quippe animus percussione tangitur, ut excitetur, quatenus qui statum sue rectitudinis securus perdidit, afflictus consideret, quo cecidit. Huic itaque ipsa asperitas correptionis origo fit luminis. Unde et per Paulum dicitur: »Omne quod arguitur, a lumine manifestatur .« Argumentum est ergo salutis uis doloris. Hinc est enim quod Salomon ait: »Curatio cessare faciet peccata maxima .« Hinc iterum dicit: »Quem diligit Dominus corripit; flagellat autem omnem filium quem recipit .« Hinc uoce angelica ad Ioannem Dominus loquitur, dicens: »Ego, quos amo, arguo, et castigo .« Hinc Paulus ait: »Omnis disciplina in presenti  quidem non uidetur esse gaudii, sed meroris; postea autem fructum pacatissimum exercitatis reddet iustitie .« Quamuis ergo conuenire simul nequeunt dolor et beatitudo, tamen recte nunc dicitur: »Beatus homo qui corripitur a Domino;« quia per hoc quod peccator dolore correptionis premitur, quandoque ad beatitudinem, que sine interuentu doloris est, eruditur.

Sequitur: »Increpationem ergo Domini ne reprobes. »Quisquis pro culpa percutitur, sed in querela sue percussionis eleuatur, increpationem Domini reprobat, quia hanc iniuste se perpeti accusat. Qui autem non pro purgatione criminis, sed pro fortitudinis probatione feriuntur, cum causas sue percussionis inquirunt, nequaquam increpationem Domini  reprobare dicendi sunt, quia in semetipsis satagunt inuenire quod nesciunt. Unde et beatus Iob ad libertatis uerba, inter percussionis uerbera erumpens, tanto de se rectius iudicia ferientis interrogat, quanto in se ipso uerius causas passionis ignorat. Eliphaz itaque, qui beatum Iob sancte Ecclesie typum gerentem non probationis examine, sed purgationis percussum estimauit; dum libere inter flagella loqueretur, reprobasse Dei increpationem credidit. Unde et adhuc superne dispositionis moderamina predicando, subiungit, dicens:

»Ipse Deus uulnerat, et medetur; percutit, et manus eius sanabunt,« Duobus modis omnipotens Deus uulnerat, quos reducere ad salutem curat. Aliquando  enim carnem percutit, et mentis duritiam suo pauore tabefacit. uulnerando ergo ad salutem reuocat, cum electos suos affligit exterius, ut interius uiuant. Unde per Moysem quoque loquitur, dicens: »Ego occidam, et uiuere faciam; percutiam, et ego sanabo .« Occidit enim, ut uiuificet; percutit, ut sanet; quia idcirco foris uerbera commoret, ut intus uulnera delictorum curet. Aliquando autem etsi flagella exterius cessare uidentur, interius uulnera infligit; quia mentis nostre duritiam suo desiderio percutit, sed percutiendo sanat: quia terroris sui iaculo transfixos ad sensum nos rectitudinis reuocat. Corda enim nostra male sanata sunt, cum nullo Dei amore sauciantur, cum peregrinationis sue erumnam non sentiunt, cum infirmitate proximi nec quantotibet  minimo affectu languescunt. Ideo igitur uulnerantur, ut sanentur; quia amoris sui spiculis mentes Deus insensibiles per ardorem caritatis reddit. Unde et sponsa in Canticis canticorum dicit: »uulnerata caritate ego sum .« Male enim sana anima, atque in huius exsilii ceca securitate prostrata, nec uidebat Dominum, nec uidere requirebat. Percussa autem caritatis eius spiculis, uulneratur in intimis affectu pietatis; ardet desiderio contemplationis, et miro modo uiuificatur ex uulnere, que prius mortua iacebat in salute. Aestuat, anhelat, et iam uidere desiderat, quem fugiebat. Percussione ergo ad salutem reducitur, que ad securitatem quietis intime amoris sui perturbatione reuocatur. Sed cum sauciata mens anhelare ad Deum ceperit, cum cuncta huius mundi  blandimenta despiciens ad eternam patriam per desiderium tendit, ad tentationem ei protinus uertitur, quidquid amicum prius in seculo blandumque putabatur. Nam qui peccantem amare consueuerant, recte uiuentem crudeliter impugnant; et rectus in Deo animus carnis sue bella tolerat, in qua prius uitiis seruiens, delectabiliter iacebat. uoluptates prisce ad memoriam redeunt, et contra mentem se deiicientem graui certamine insurgunt. Sed quia dum transitorio labore atterimur, a perpetuo dolore liberamur; apte subiungitur:

»In sex tribulationibus liberabit te, et in septima non tanget te malum.« Quid enim senario numero, quem septimus sequitur, nisi presentis uite operatio discursusque signatur? Sexta quippe die omnia perficiens  Deus hominem condidit; septimo requieuit: qui scilicet septimus uesperam non habet, quia subsequentem requiem nullus iam terminus claudit. Perfectis ergo omnibus, requies sequitur; quia post bona uite presentis opera retributio eterne quietis inuenitur. In sex itaque tribulationibus nos Dominus liberat, ne in septima malum tangat; quia per paterne pietatis eruditionem presentis uite labore nos atterit, sed in aduentu iudicii a uerbere abscondit; ut tanto tunc certiores ad salutem exhibeat, quanto nunc flagella nos durius secant. Iterum subiungens, ait:

»In fame eruet te de morte, et in bello de manu gladii.« Sicut fames carnis est subtractum subsidium corpori, ita fames mentis est silentium diuine locutionis. Unde et recte per prophetam dicitur: »Emittam  famem in terram, non famem panis, neque sitim aque, sed famem audiendi uerbum Dei .« Et quia humanam mentem cum diuina locutio deserit, contra eam tentatio carnis inualescit, apte subiungitur: »Et in bello de manu gladii.« Bellum quippe patimur, cum carnis nostre tentationibus impugnamur. De quo nimirum bello per Psalmistam dicitur:

Obumbra caput meum in die belli . Quasi diceret: O uerissime Domine! non ut homines domini sunt, qui emunt de sacello; tu uero in sanguine tuo me emisti. Homines de sacello emunt, id est de pecunia paruissimi marsupii. Omnis enim pecunia in comparationem sanguinis Christi nichil est. Ac si diceret: Tu exaudi me, qui es uirtus  salutis mee, id est qui das uires saluti mee, perseuerantiam scilicet qua saluari possim. Ideo hoc dicit iste, quia uidebat pericula, uidebat mala abundantia, pro quibus refrigescit caritas, abundat iniquitas, et uidit solatium; scilicet quod qui perseuerauerit tolerando passiones, et tentationes carnis, et huius mundi aduersa, hic saluus erit . Perseuerantia ergo ad uirtutem pertinet. Quia igitur difficile est in longinqua uia perseuerane, ait: Tu es uirtus salutis mee , id est tu das uires perseuerandi in bonis, ut perseuerando sim saluus, et in te spero, qui es uirtus, quia in die belli, scilicet dum foris pugno contra fictos fideles, et intus contra legem membrorum, obumbrasti per gratiam sancti Spiritus caput meum. Caput ergo  nostrum omnipotens Deus per gratiam sancti Spiritus obumbrat, cum foris ab impiorum hominum impugnationibus, et intus a uitiorum tentationibus nos misericorditer protegendo liberat.

 Quia igitur reprobi, dum fame uerbi deficiunt, etiam belli gladio transfiguntur; electos suos Dominus, et in fame a morte eripit, et in bello a gladio abscondit; quia eorum mentes dum uerbi sui pabulo reficit, contra tentationes corporis fortes reddit. Sed sunt nonnulli, qui etsi ex diuino eloquio ab interna se fame reficiunt; si iam contra tentationum prelia continentie uirtute fulciuntur, adhuc tamen percuti humanis detractionibus metuunt: et dum linguarum iacula formidant, sepe laqueo peccati se strangulant.

Unde aperte subditur: »A flagello lingue absconderis.«  Flagellum lingue est exprobratio illate contumelie. Flagello lingue bonos feriunt, qui eorum opera irridendo persequuntur. Sepe enim lingua a bono opere, dum uituperat reuocat, et quasi flagellum se exerit; quia dorsum timide mentis cedit. Hoc flagellum lingue electi hominis mente Propheta insidiari conspexerat, cum dicebat: »Ipse liberabit me de laqueo uenantium, et a uerbo aspero .« uenantes enim, nichil aliud quam carnem querunt. Sed a uenantium laqueo, atque a uerbo aspero eripimur, quando et insidias carnalium, et irrisionum probra despiciendo superamus. Aspera quippe eorum uerba sunt, que bonis nostris itineribus aduersantur. Sed asperitatem uerbi euadere est irrisiones detrahentium dissimulando calcare. Sancta ergo anima a flagello  lingue absconditur, quia dum in hoc mundo honorem laudis non querit, nec contumelias detractionis sentit. Sed sunt nonnulli, qui iam derogantium uerba despiciunt, iam irrisiones pro nichilo attendunt; adhuc tamen penas corporis cruciatusque pertimescunt. Antiquus namque aduersarius, ut a recta intentione nos retrahat, multiformiter impugnat; et tentationem nostram modo uerbi fame, modo carnis certamine, modo flagello sermonis, modo calamitate persecutionis aggreditur.

Sed quia perfectus quisque cum in seipso uitia uicerit, statim se etiam contra uitia passionis accingit; apte subiungitur: »Et non timebis calamitatem cum uenerit.« Sancti enim uiri, quia contra multiformem  aduersarium se pugnare considerant, semetipsos in certamine multipliciter parant: habent enim contra famem, diuini uerbi pabulum; contra belli gladium, continentie scutum; contra flagellum lingue protectionem patientie; contra exterioris calamitatis damnum interni amoris adiutorium. Unde miro modo agitur, ut quo eos hostis calidus numerosius tentat, eo circumspecti Dei milites uirtutibus ditiores fiant.

Nos ergo, dilectissimi, uestigia sequentes militum Christi libenter toleremus aduersa presentis mundi, ut a peccatis purgati, ad diuitias possimus peruenire celestis regni. Ideo enim pie pro iniquitatibus a Deo in hac uita flagellamur, ut in eius iudicio  purgati inueniamur. Idcirco, diuina dispensante gratia, nobis aduersa inferuntur, ut non cum hoc mundo damnemur . Undique percutimur, hinc inde amaritudinibus replemur; non tamen ad damnationem, sed ut a uitiis expiati, celestia dona possimus promereri. Non enim nos Deus crudeliter ut hostis, exulcerat, sed benigne, ut piissimus pater castigat. Nec nos odiendo, ut inimicos, percutit, sed diligendo ut filios corripit. Non ergo in Dei flagellis debemus murmurare, sed gratias agere; quia nimirum ad hoc nos flagellat, ut ab eterna morte eripiat. Quis enim filius, quem non corripit pater?  Quisquis ergo a disciplina patris alienus efficitur, profecto insipiens esse conuincitur. Unde Salomon castigando loquitur: Fili, noli  negligere disciplinam Domini, neque fatigeris dum ab eo argueris; quia quem diligit Dominus, corripit; et quasi pater in filio complacet sibi . Qui ergo in flagellis contra Deum murmurat, iustitiam iudicantis accusat, eumque amplius ad iracundiam prouocat. Iniustum quippe non potest esse, quod a iusto agitur iudice. Ob hoc itaque nos iuste pati cognoscimus, quoniam ipse nos flagellat, qui semper iustitiam iudicat. Non igitur murmuremus, sed Deo gratias agamus; quoniam ideo nos misericorditer in presenti fatigat aduersis, ut in futuro ab eternis eripiat suppliciis.

Agamus ergo et nos, fratres karissimi, hos litaniarum dies pro modulo nostre paruitatis cum summa reuerentia et deuotione mentis; cum abstinentia  carnis et humilitate spiritus; non tantum ut uisibilium luporum rabiem euadamus, sed ut inuisibilium, quod est melius, id est immundorum spirituum tentamenta uincere ualeamus. Fortissima enim sunt arma ieiunii contra demonum tentationes, Domino dicente: Hoc genus non eiicitur, nisi in oratione et ieiunio . Non solum contra tentationes ieiunia iuuant, sed etiam ad cognoscenda diuina mysteria mentem eleuant. Denique Moyses, ut legem mereretur accipere, quadraginta diebus et quadraginta noctibus ieiunauit . Daniel uero, ut secreta mysteria intelligere posset, non solum in aula Babylonie mire abstinentie fuit, sed etiam per trium hebdomadarum dies caro  et uinum non sunt ingressa in os eius; sed neque unguento unctus est, donec implerentur trium hebdomadarum dies . Nos quoque, ut Spiritus sancti dono participes esse mereamur, hos dies celebrare debemus cum mentis et corporis castitate, cum abstinentia ciborum, largitione eleemosynarum, dilectione Dei et hominum, et odio uitiorum, confessione peccatorum, compunctione lacrymarum, et ceterarum instantia uirtutum; ut unde caro nostra sentit afflictionem, inde pauperum esuries sentiat consolationem. Nec solum pro nostris, sed etiam pro totius Ecclesie necessitatibus supplicare debemus: pro pace uidelicet Ecclesie,  temporum tranquillitate, frugum ubertate, eris temperie; pro regibus, et ceteris fidelis populi gubernatoribus, monente Apostolo, qui ait: Obsecro primum omnium fieri orationes, obsecrationes, postulationes, gratiarum actiones pro regibus, et pro his qui in sublimitate sunt constituti, et pro omnibus hominibus, ut quietam et tranquillam uitam agamus in omni pietate, et castitate; hoc enim acceptum est coram Saluatore nostro Deo, qui uult omnes homines saluos fieri, et ad agnitionem ueritatis uenire . Quia ergo dies isti, ut supradictum est, abstinentie sunt, non letitie; nemo in his pretiosa induatur uestimenta, sed in sacco et cinere lugere debemus. Prohibeantur comessationes, ebrietates, fornicationes, lites, temporalium rerum contentiones,  atque omnes carnales omnino delectationes. Nemo ibi in processione equitare presumat; nemo otiosa uel turpia uerba proferat; nemo propter seculi negotia uel lucra sese absentare audeat; nemo calceatus, sed discalceatis pedibus omnes incedant. Nequaquam uiri per plateas uana et secularia canendo eant, nec mulieres puellarum more choros  ducant; sed omnes deuote, seorsum uiri, seorsum femine ad generalem processionem conueniant

Notandum preterea est quod ista litania minor uocatur ad differentiam illius litanie, quam Romana consuetudo in die sancti Marci euangeliste deuote in magna precum instantia agit, que maior dicitur propter Romanam auctoritatem. Nam illa  a beato Gregorio papa constituta est duabus de causis: propter imminentiam scilicet belli, quod eo tempore propter nouum gramen facile excitatur; et quia necessaria est propter fruges conseruandas. Ista  uero a beato Mamerto episcopo, utpote a minore auctore instituta est. Nos ergo, dilectissimi, sanctorum Patrum uestigia sequentes, eorumque sacris institutionibus obedientes recolamus cum  omni ueneratione hos dies, quatenus in hac presenti uita ab aduersitatibus cunctis eripi, et post huius seculi consummationem eorum orationibus adiuti eternis mereamur gaudiis perfrui, ipso prestante qui in Trinitate perfecta uiuit et regnat Deus per omnia secula seculorum. Amen.



SERMO uICESIMUS NONUS. IN ROGATIONIBUS 


 Primo uidendum, fratres karissimi, quid sit litania; secundo, cum due sint litanie, quare una dicatur maior, altera uero minor; tertio, quare fuerint institute; quarto, qualiter in eis ieiunandum sit, et uestiendum, et quid populus in litania debeat cantare. Litania ergo interpretatur supplicatio uel rogatio. Supplicatio dicitur, quia tunc Deo supplicamus ut a morte subitanea et a ceteris aduersitatibus nos eripiat omnipotens Deus. Rogatio dicitur, quia tunc sanctos rogamus, ut pro nobis ad Deum intercedant. Due sunt litanie, maior uidelicet et minor. Maior fit in festo beati Marci euangeliste. Dicitur autem maior tum auctoritate instituentis , tum auctoritate loci. Fuit enim ipsa instituta  Rome, et decretum fuit ut ubique celebraretur. Ista litania, scilicet ante Ascensionem Domini, dicitur minor, quia a minori instituta fuit, id est a beato Mamerto uiennensi episcopo.

Tempore autem quo litania prima, que in festo sancti Marci celebratur, instituta fuerit, beatus Gregorius refert, dicens  ; Ante hoc quinquennium quando apud hanc Romanam urbem alueum suum Tiberis egressus est, tantumque excrescens, ut eius unda super muros urbis influeret, atque in ea maximas  regiones occuparet; apud ueronensem urbem fluuius Athesis excrescens, ad beati Zenonis martyris atque pontificis ecclesiam uenit. Cuius ecclesie dum essent ianue aperte, aqua in eam minime intrauit, sed paulisper crescens, usque ad fenestras ecclesie, que erant tectis proxime, peruenit. Sicque stans aqua ecclesie ianuam clausit, ac si illud elementum liquidum in soliditatem parietis fuisset immutatum. Cumque essent multi interius inuenti, qui pre aquarum magnitudine ecclesia omni circumdata, uiam, qua possent egredi, non haberent, ibique se fame ac siti deficere formidarent; ad ecclesie ianuam ueniebant, ad bibendum hauriebant aquam, que, ut prediximus, usque ad fenestras excreuerat; et tamen intra ecclesiam nullo modo defluebat. Hauriri itaque  ut aqua poterat, sed defluere ut aqua non poterat. Stans autem ante ianuam ad ostendendum cunctis meritum martyris, et aqua erat ad adiutorium, et quasi aqua non erat ad inuadendum locum.

De institutione etiam huius litanie Paulus montis Cassini monachus, Longobardorum historiographus, loquitur, dicens  : Tempore Pelagii pape tanta fuit inundatio aquarum per Italiam, quod aque ascendebant usque ad fenestras superiores templi sancti Zenonis, quod erat uerone, nec tamen  aque intrabant templum; tantumque excrescens, ut unda maximas regiones occuparet, ita ut plura antiqua menia eiiceret. Quarum etiam aquarum uiolentia horrea Ecclesie subuersa sunt, in quibus multa modiorum tritici millia perierunt. Tunc siquidem multitudo serpentium cum magno dracone in modum trabis ualide per Tiberis alueum in mare descendit. Sed suffocate bestie inter salsos maris turbidi fluctus, nec mora, ad littora eiecte sunt. Non fuit tantum diluuium a tempore Deucalionis Rome, uel etiam a tempore Ne. De flatu uero horum serpentium corruptus est er, unde emersit pestis inguinaria, qua homines passim moriebantur, uel statim, uel duobus diebus transactis, uel tribus. Est autem huiusmodi pestis apostema, quod  est in inguine, quandoque uero in gutture. Similiter quicunque bibebant de aqua illa per quam draco transierat moriebantur. Tunc Pelagius papa indixit omnibus ieiunium, et precepit ut processionem facerent, quod et factum est. Sed iuxta illud quod in Ezechiele legitur: A sanctuario meo incipite , ipsa cladis Pelagium papam et septuaginta alios in eadem processione statim perculit, et sine mora exstinxit. Quibus defunctis, tanta strages populi facta est, ut passim subtractis habitatoribus, domus in urbe plurime uacue remanerent. Defuncto autem Pelagio papa, in loco eius substitutus est Gregorius Magnus Gordiani uiri clarissimi, et beate Siluie filius, qui in sue promotionis  initio instante eiusdem cladis articulo, huiusmodi litaniam in die sancti Marci euangeliste ubique terrarum obseruari precepit.

De ista uero litania, que per triduum ante Ascensionem Domini celebratur, agit Gregorius Turonensis archiepiscopus, dicens  , quod in tempore beati Mamerti uiennensis episcopi in uienna fiebant terre motus tam magni, ut magne domus et ecclesie corruerent. Sabbato enim Paschali dum ipse sanctus Mamertus diuinum officium celebraret, igne celitus misso combustum est palatium regis, quod in eadem ciuitate erat, et hec tempestas per totum annum durauit. Preterea bestie, lupi uidelicet, et apri a nemoribus exibant, et ciuitatem intrantes homines deuorabant. Pro his ergo pestibus beatus  Mamertus triduanum indixit ieiunium ad similitudinem Niniuitarum, quorum subuersionem cum Ionas predicaret, omnes uestiebant saccos et abstinebant a cibis, et pueri a mammis, et propter ieiunium misertus est eorum Deus . Et precepit ut processiones facerent triduanas; quatenus sicut illi euaserunt urbis subuersionem, ita et isti liberarentur ab aduersitatibus illis, quas patiebantur, quod ita factum est. Instituit ergo beatus Mamertus, ut singulis annis hec litania per tres dies  ante Ascensionem Domini in uiennensi ecclesia celebraretur, et etiam Rome canonizatum est.

Liberius  [ms. corrupte, Tiberius] etiam papa precepit ut pro fame, pro guerra, pro pestilentia, pro clade, et pro huiusmodi aduersitatibus imminentibus, litanias semper facerent; et sic illa per supplicationes et orationes, et ieiunia effugeremus. uocantur autem he processiones litanie Greco uocabulo, propter auctoritatem Greci sermonis sicut Pascha et Pentecoste. In his litaniis ieiunandum est cibo quadragesimali et in uestibus penitentialibus debemus esse, et omnes a mundanis operibus in illis diebus debemus cessare et serui et ancille, donec processio celebretur, et interesse processioni, ut sicut omnes peccauerunt, ita omnes pro uenia  supplicent. In magnis ecclesiis septeno incedunt ordine in istis processionibus. In primo ordine sunt clerici; in secundo, claustrales, monachi uidelicet et canonici; in tertio sanctimoniales femine; in quarto, pueri; in quinto, laici et prouecti etate; in sexto, uidue; in septimo, coniugate. Sed quod nos non possumus in numero personarum, supplemus in numero litaniarum; quia septies litaniam dicere debemus. Nos autem has litanias in hoc tempore facimus, quoniam in hoc tempore maxime bella solent emergere, et fructus terre, qui adhuc sunt in teneritate uel in flore, solent corrumpi per incommoditatem nebularum, uel pluribus aliis modis. Ut ergo Deus hec omnia auertat, et nos defendat  atque eripiat ab intemperie eris, a bellis et ab hostibus Christiane religionis, facimus has litanias Ideo etiam hanc litaniam Ascensioni continuamus, ut per ieiunium et orationes Christum sequi, et ad celos ascendere mereamur.

In quibusdam Ecclesiis per illud triduum litaniarum draconis figura modo ante crucem, modo post crucem portatur. Draco igitur, qui per triduum illud deportatur cum cauda longa et inflata, et duobus primis diebus ante crucem et uexilla, et postea ultimo die retro uadit, significat diabolum, qui per tria tempora, scilicet ante legem, et sub lege, et in tempore gratie, que per tres dies designantur, homines fefellit, et adhuc fallere cupit. In duobus primis diebus, id est temporibus, diabolus quasi  dominus erat orbis, de quo ait Christus in Euangelio: Nunc princeps huius mundi eiicietur foras . In tempore uero gratie per Christum uictus fuit, nec audet ita patenter regnare ut prius; sed latenter per suggestiones seducit quos pigros uidet in bonis operibus et remissos, nec uiam uite sectantes; sicut in deserto infirmos Isrel et debiles, et eos qui remanebant ultimi, hostes post tergum uenientes, quasi aberrantes interficiebant. Inde est quod in primis duobus diebus precedit, et in ultimo  sequitur ipse draco. Draco est et leo. Modo draco est, quia homines non aperte, sed latenter decipit; retro inspiciens, si quis cadat a rectitudine fidei, quem sibi incorporet. Leo erit in tempore Antichristi, quia tunc in nomine Christi deseuiet aperte. Draco fuit, quando Christum supra pinnaculum templi, id est primum deambulatorium, ubi multos ante per uanam gloriam seduxerat, latenter fallere uoluit, et tentauit, dicens: Si Filius Dei es, mitte te deorsum . Et ut secure posset hoc facere, addidit, dicens: Quoniam angelis suis mandauit de te, et in manibus tollent te, ne forte offendas ad lapidem pedem tuum . Intelligebat enim Scripturas diabolus, et ideo quod ad malum suum erat, tacuit, scilicet hoc: Super aspidem et  basiliscum ambulabis; et conculcabis leonem et draconem . Leo autem fuit in passione Domini, quoniam eum crucifigere fecit. De illo dicit Ioannes in Apocalypsi: uidi Satan cadentem de celo sicut fulgur, et trahebat secum tertiam partem stellarum . Per stellas igitur significantur homines, qui in tres partes diuiduntur, uidelicet perfecti, imperfecti et reprobi. Tertiam ergo partem stellarum secum trahit diabolus, id est reprobos; et hi sunt cauda illius. Alibi uocat eum Christus Satan, dicens: uade retro, Satana . Ubi uero ipse dicit ad Petrum: uade retro me, Satana , non est intelligendum quod eum uocet diabolum, sed aduersarium, quod interpretatur Satanas. Est enim sensus: uade me retro, Satana, id  est sequere me per imitationem passionis, et noli impedire passionem meam. uel aliter: uidebat enim Christus, ut ait beatus Hilarius, demonem ad aurem Petri suggerentem, ut disturbaret passionem illius, et ait ei: uade, Satanas. Ac si dicat: In uanum laboras. Et conuersus ad Petrum dixit: uade retro a me, id est sequere me imitando passionem meam.

Nota, quod officium litaniarum concordat causis quare litanie institute sint. Oratur namque, ut Deus auertat pestes. In Epistola legitur de oratione, ubi sic dicitur: Multum ualet deprecatio iusti assidua . Et ne homo se uilipendat, ibi agitur de alio, et dicitur: Elias homo erat passibilis; et  orauit ad Dominum, et non pluit tribus annis . Nota, quod oratio tam iusti quam iniusti multum ualet assidua. Iniusti uidelicet propter ipsam orationem, quia a Spiritu sancto uenit. Que enim loquitur, a Spiritu sancto loquitur. Oratio autem iusti multum ualet assidua, tum propter ipsum, tum propter ipsam orationem.

In Euangelio uero commendatur oratio, ubi dicitur quod si noluerit amicus amico dare, eo quod amicus est, dabit ei tamen propter improbitatem illius, id est instantiam . Subiungit iterum de ouo, et pane, et de pisce. Per panem intelliguntur omnia, que hominis uictui sunt necessaria, ut cibus et potus. Per ouum intelliguntur omnia, que  sunt genera fetuum, ut animalium et fructuum, etc. Per piscem intelliguntur omnia genera naturalium. Item per ouum intelligitur spes; quia, sicut per ouum possibile est habere pullum, ita si habemus Deum per spem, possibile est habere per rem. Item per piscem intelligitur fides, quia fides nutritur in aquis, id est in tribulationibus. Per panem etiam intelligitur caritas. In missa ergo litaniarum oratur, ut Deus liberet nos a pestibus fructuum, fetuum; et conferat nobis spem, fidem et caritatem. Cauendum est ne quis equitet in processione his tribus diebus; cauendum etiam ne mulieres choream faciant, et cantilenam cantent, nisi Kyrie, eleison. He dicuntur nigre processiones, propter nigras uestes, et propter mortem hominum designandam.

 Igitur, fratres karissimi, cum semper inuitari et commoneri ad confessionem et penitentiam debeat fraternitas uestra, precipue in sanctis ieiuniis, que pro remissione peccatorum, salute corporum, ubertate frugum, serenitate eris, tranquillitate temporum, pace regum a sanctis Patribus inuenta et statuta sunt, culpas debet confiteri, et orationi deuote insistere, secundum consilium beati Iacobi apostoli dicentis: Confitemini alterutrum peccata uestra, et orate pro inuicem ut saluemini . Sed tamen discretio est in confessione adhibenda, ut scire ualeamus, que peccata, et cui sint confitenda. Non enim cuilibet, nisi in magna necessitate, debemus peccata confiteri; quia non cuilibet data est potestas peccata dimittendi, sed illis tantum data  est, quibus dicitur: Accipite Spiritum sanctum: quorum remiseritis peccata, remittentur eis; et quorum retinueritis, retenta sunt , id est sanctis apostolis, et uicem eorum obtinentibus, scilicet episcopis et sacerdotibus  . Claues iste non sunt corporales, sed spirituales, scilicet discernendi scientia et potentia iudicandi, id est ligandi et soluendi, qua dignos recipere et indignos debet a regno excludere ecclesiasticus iudex; quia sicut habet ius ligandi, ita et soluendi. Unde beatus Ambrosius: Dominus pariter  et ligandi esse uoluit et soluendi, quia utrumque pari conditione promisit. Ergo qui non habet ius soluendi, nec ligandi habet. Certum est quod utrumque Ecclesie licet, heresis  autem utrumque non habet. Ius enim hoc solis promissum est sacerdotibus. Recte ergo Ecclesia hoc uindicat, que ueros habet sacerdotes, heresis uindicare non potest, que ueros sacerdotes non habet.

Sciendum tamen est quod sunt quedam feuia peccata, que quotidie committimus; que cequalibus nostris inuicem confiteri possumus, que orationibus proximorum purgantur. Unde quotidie in Ecclesia clerici inter se, Confiteor Deo, dicunt, de qua confessione dicit hic beatus Iacobus: Confitemini alterutrum peccata uestra, id est cequalibus, scilicet presbyteris peccata uestra quotidiana et leuia, grauioris uero lepre immunditiam sacerdoti, id est abbati uel episcopo; et iuxta eorum arbitrium  ieiuniis et eleemosynis sunt redimenda et purificanda. Ista enim maiora peccata per lepram in antiqua lege designantur, que ostendi sacerdotibus precipiebatur. Unde Dominus in Euangelio precipit leprosis, dicens: Ite, ostendite uos sacerdotibus .

Notandum preterea quia quatuor sunt que impediunt confessionem, pudor scilicet, timor, spes et desperatio. Quosdam enim impedit pudor, qui scilicet pro sola confusione erubescunt confiteri peccata sua. Unde per Salomonem dicitur: Est confusio adducens peccatum . Qui contra de his qui confitentur, iterum dicit: Et est confusio adducens gloriam . Quos etiam commendat Propheta, dicens: Confessionem et decorem induisti;  amictus lumine sicut uestimento . Et alibi: Confessio et magnificentia opus eius, et iustitia eius manet in seculum seculi . Cassiodorus: Confessio scilicet preconialis, id est laudis et peccati; et magnificentia boni operis, et opus eius. uel sicut beatus Hieronymus ait: Gloria et decor est opus eius, quia laudabilia sunt et decora que facit; et iustitia eius, qua iudicabit, manet incommutabilis in seculum seculi, dum his dicit: Ite in ignem eternum; illis: uenite, benedicti Patris mei , etc. uel ita ab illo loco: Magna opera Domini . Hic agit generaliter de quibuslibet operibus Dei. Quasi diceret: Ideo confitebor, quia magna sunt opera Domini. Reuera quelibet opera  Dei sunt magna, si sint exquisita in omnes uoluntates eius, id est si in eis uideatur intentio et uoluntas facientis Dei, id est si intelligantur qua intentione uoluerit ea facere Deus. Deinde aperit, que est intentio et uoluntas Dei in operibus, subdens: Confessio scilicet peccatorum, et magnificentia bonorum operum est opus eius, id est merces que iuste datur manet in seculum seculi. Ac si diceret: Hec est uoluntas eius, ut ex suis operibus insit homini confessio peccatorum, et magnificentia bonorum operum, et iustitia, id est merces que iuste datur.

Est ergo, ut supradictum est, confusio adducens gloriam, quia uera confessio peccatorum perducit hominem ad eternam gloriam. Quia superius diximus,  quomodo pudor impediat quorumdam confessionem; iterum uideamus qualiter alios timor impedit. Timent enim si confiteantur, ne grauis eis penitentia iniungatur. Et hos arguit Iob, dicens: Qui timet pruinam, irruet super eum nix . Gregorius  : Pruina quippe inferius gelascit, nix autem de superioribus ruit. Et sepe nonnulli, dum temporalia aduersa pertimescunt, districtionis eterne animaduersioni se obiiciunt. De quibus bene per psalmistam dicitur: »Illic trepidauerunt timore, ubi non erat timor .« Augustinus: Illic trepidauerunt timore, id est de terrenis timent de quibus non esset timendum; et non timent, de quibus  esset timendum, id est de eternis penis: sicut et Iudei, qui Christum occiderunt, ne perderent locum et gentem . Gregorius, uerbi gratia: Iste ueritatem iam libere defendere appetit, sed tamen in ipso suo appetitu trepidus indignationem potestatis humane pertimescit. Cumque in terra hominem contra ueritatem pauet, eiusdem ueritatis iram celitus sustinet. Ille peccatorum suorum conscius, ea que possidet, indigentibus iam largiri desiderat, sed tamen ne datis rebus egeat, ipse formidat Cumque carnis subsidia reseruando trepidus preparat, ab alimentis misericordie animam necat. Et cum pati in terra inopiam metuit, eternam sibi abundantiam superne respectionis abscidit.

Nonnulli etiam apud semetipsos confiteri peccata  sua deliberant, sed ne eis abstinentia iniungatur ciborum uel asperitas indumentorum, trepidant. Quia ergo oblectamenta corporis appetunt, et pro anime salute aduersa pati refugiunt, seipsos eternis penis tradunt. Recte ergo dicitur: »Qui timent pruinam, irruet super eos nix.« Quia qui conculcanda in infimis metuunt, a summis metuenda patiuntur. Et cum transire nolunt quod calcare poterant, iudicium de supernis excipiunt, quod tolerare nequaquam possunt. Sed hec agentes mundi gloriam temporaliter obtinent. Quid autem tempore uocationis sue facturi sunt, qui cuncta simul pauidi deserent, que hic cum graui timore seruauerunt? Unde apte subdit: »Tempore quo fuerint dissipati peribunt.«  Quos enim presentis uite sollicitudo ornat, omissio dissipat, et tunc etiam exterius pereunt, qui dudum eterna intus negligendo perierunt. De quibus recte additur: »Et cum incaluerint soluentur de loco suo.« Iniquus etenim quisque cum incaluerit, de loco suo soluitur, quia iudicio intime discretionis appropinquans cum iam per cognitionem pene feruere ceperit, ab ea cui dudum inheserat, carne sua separatur. Hinc est enim quod per prophetam contra reprobos dicitur: »Et tantummodo sola uexatio intellectum dabit auditui :« quia uidelicet eterna non intelligunt, nisi cum pro temporalibus iam sine emendatione puniuntur. Tunc mens estuat, et infructuose penitentie se ignibus inflammat. Duci ad supplicia timet, presentem uitam ex desiderio retinet; sed de  loco suo soluitur, quia oblectamenta carnis deserens eius duritia per supplicium liquatur.

Qui ergo, ut dictum est, timet pruinam, irruet super eum nix: quia qui metu grauis penitentie timet confiteri peccata sua, irruet super eum damnatio eterna. Sunt etiam nonnulli, qui adhuc aliquid in hoc mundo concupiscunt, nec se putant adepturos quod desiderant, si hominibus per confessionem, quales sint, innotescant; horum confessionem impedit spes, id est cupiditas potiendi desideriis. Talibus comminatur Dominus in Euangelio, dicens: ue pregnantibus, et nutrientibus in illis diebus 

 Sunt item alii qui nichil horum uerentur, sed solum hoc timent, qui post peccatorum confessionem ab ipsis abstinere minime possent. Et hos impedit desperatio. Quibus non incongrue illud potest aptari: Peccator, cum uenerit in profundum malorum, contemnit . Fit uero nonnunquam, ut hec omnia, que supra diximus, simul confessionem impediant. Sed qui his quatuor malis, uidelicet pudore, timore, spe terrenorum desideriorum et desperatione premitur, ne peccata sua confiteatur, recte iam in monumento iacet, et secundum Euangelium iam quatriduanus fetet . Scriptum est enim: A mortuo, uelut qui non sit, perit confessio . Quod si ille mortuus est, qui non confitetur, utique reuiuiscit qui confitebitur. ueniat  ergo iehsu et dicat: ueni foras ; et ad uocem eius illico suscitabitur mortuus. Excipiat itaque noster mortuus excitationem, et non differat confessionem. Dicatur illi quem pudor afficit: Cur te pudet peccatum tuum dicere, quod non puduit facere? Aut cur erubescis Deo confiteri, cuius oculis non potes abscondi? Quod si forte pudor est tibi uni homini, et fortasse peccatori peccatum tuum confiteri uel exponere, quid facturus es in die iudicii, ubi omnibus exposita tua patebit conscientia?

Hec itaque tria ponenda sunt contra pudorem, scilicet consideratio rationis, reuerentia intuentis Dei, comparatio maioris confusionis. Similiter contra  timorem opponenda sunt tria. Pena scilicet inferni quam sit longa, quam grauis, quamque infructuosa. Contra spem quoque terrenorum itidem tria opponuntur, bona scilicet futuri seculi presentis uite bonis maiora, certiora, durabiliora. Ad quorum comparationem quidquid in hoc mundo desiderari potest, modicum et incertum, et, ut ita dicam, momentaneum est. Item contra desperationem sunt tria remedia. Primum, est proprius uigor, quem assumit ex confessione. Secundum, est gratia Dei, quam meretur ex humilitate. Tertium, est auxilium, quod habet ex eius, cui confitetur, compassione. Magnum est etiam penitendi solatium hoc quod ait Dominus in Euangelio: Gaudium est angelis Dei super peccatore penitentiam agente . Per penitentiam quippe, id est per dignos penitentie fructus renouatur quotidie sancta Ecclesia in suis membris, que ad Deum suspirans adhuc peregrinatur in terris. Nam et hec uox illius celestis Ierusalem est, id est sanctorum angelorum congaudentium huic Ecclesie, que peregrinatur in terris.

Emissiones tue, inquit, paradisus malorum . Sunt autem tres emissiones Ecclesie. Prima, uidelicet coniugatorum penitentium in mundo; secunda, conuersorum continentium in claustro; tertia, prelatorum predicantium et orantium pro Dei populo. De prima emissione, id est penitentia, dicunt angeli, quibus gaudium est super uno peccatore penitentiam agente: Que est ista, que ascendit  per desertum sicut uirgula fumi ex aromatibus myrrhe et thuris, et uniuersi pulueris pigmentarii?  Ascendere autem dicitur anima penitens per desertum, terram scilicet inuiam et inaquosam, peccatorum suorum recordando. Ascendet sicut uirgula fumi, eadem peccata humiliter confitendo. Que confessio recte dicitur fieri sicut uirgula fumi, quia per plures peccatorum species tanquam fumus de thuribulo per plurima foramina deriuantur.

Et notandum quod fumus nunquam habeat splendorem, nonnunquam tamen habere possit odorem. Quod autem hic fumus confessionis habeat quamdam orationem pietatis, innuitur ex his que subiungitur: Ex aromatibus myrrhe, et thuris et  uniuersi pulueris pigmentarii. Confessionem debet semper comitari myrrha et thus, id est mortificatio carnis et oratio cordis. Alterum enim sine altero aut parum aut nichil prodest. Nam si quis carnem mortificet, et orare cesset, superbus est, et dicitur ei a Domino:

Nunquid manducabo carnes taurorum, aut sanguinem hircorum potabo?  Quasi diceret: Non in sacrificiis, sed in pauperibus hec uolo. Superius dixerat: Mee sunt omnes fere siluarum, iumenta in montibus et boues. Cognoui omnia uolatilia celi, et pulchritudo agri mecum est . Hic ergo mystice his similitudinibus sanctam figurat Ecclesiam. Fere siluarum sunt gentes; iumenta in montibus  sunt simplices in culmine fidei; boues sunt apostoli et prophete; uolatilia celi, superne angelorum uirtutes; pulchritudo agri, gentes conuerse, que sunt decus terre. Esurit Deus salutem omnium hominum, et de omnium profectu gratulatur; carnes uero taurorum non uult in sacrificiis, sed in pauperibus. Mauult Deus, ut de animalium carnibus pauperes reficiantur, quam ut sibi in holocaustum offerantur

Ut ergo supradictum est, qui carnem suam mortificat, et orare dissimulat, superbus est. Item si orauerit, et carnem suam mortificare neglexerit, audiet: Quid uocatis me, Domine, et non facitis que dico?  Et illud: Qui auertit aurem suam ne audiat legem, oratio eius erit exsecrabilis . Uterque ergo altari suffragatur, dum constet, quia alterum sine altero reprobatur. Sequitur: Et uniuersi pulueris pigmentarii. Post recordationem et confessionem, post mortificationem et orationem exhibendus est fructus eleemosynarum. Que bene puluis dicuntur, quia de terrena substantia fiunt. Pigmentarii, qui suauissimum odorem emittunt. Hinc est quod ab angelo Cornelio bene agenti dictum est: Orationes tue et eleemosyne ascenderunt in conspectu Dei . Nisi enim eleemosyne cum orationibus suaue aliquid redolerent, in conspectu Dei ascendere nullo modo ualerent. uel uniuersi pulueris pigmentarii ideo dicitur, quia non solum magna, sed etiam minima queque peccata, et conterenda sunt per confessionem.

 Hec de tribus emissionibus in significationem trium generum hominum, quos in hac uita continet sanctà Ecclesia, quos etiam apud Ezechielem designant Ne, Iob et Daniel, dicta sunt ; quamuis singulis perfecti possunt non inconuenienter assignari. In his quoque prima emissio est penitentia; secunda, iustitia; tertia, doctrina. Primo enim penitendo conuertuntur; secundo, bene uiuendo iustitiam exercent; tertio, si bene profecerint, ipsam iustitiam, quam uita tenent, uerbo docent. Sed quoniam uirtutibus insidiantur uitia, et ita iuxta sunt posita, ut qui ab illis incurat  ; oportet ut sit penitentia sine pudore, ne erubescat peccata confiteri commissa. Caueat iustitia simulationem, eliminet prelatio elationem. Ubi enim magnitudo  est gratiarum, ibi est etiam magnitudo discriminis.

Nos ergo, dilectissimi, in his sanctis diebus pro totius Ecclesie pace et salute a sanctis Patribus salubriter institutis, pro peccatis nostris penitentes, non in nobis nec in aliquibus terrenis aliquid dignum inuenimus, quod pro expiatione uel reconciliatione nostra Deo offeramus. Non potest comprehendi in holocaustis, etiamsi omnes in sacrificium incendamur; nec, ut supradictum est, in uitulis annalibus, ut lac deserentes digni simus solido cibo in acceptabili anno Domini, de quo ait Apostolus: Ecce nunc tempus acceptabile; ecce nunc dies salutis . Si ergo omnes leuiticas hostias spiritualiter intelligens in me exhibuero; si etiam  primogenita, id est quod primum in me est, obtulero; nichil tamen dignum magnitudini eius offeram, sed solus sanguis Christi ad delenda mala omnia mea sufficiet. Unde cum Iudaicum populum Deus ad iudicium prouocasset, et ille peccati conscius non auderet contendere, sed rogare, nec tamen in precibus confidens, dicebat: Quid dignum offeram Deo? Curuabo genu de excelso? Nunquid offeram ei holocautomata et uitulos? Nunquid placari potest Deus in millibus arietum, aut in multis millibus hircorum pinguium?  Subaudis, ut anime lauentur a peccatis. Responsio Michee prophete: O popule Dei! quia tu nescis, ego tibi indicabo quid sit bonum, et quid Deus querat  a te. Utique facere iudicium et iustitiam, et diligere misericordiam, et sollicitum ambulare cum Deo tuo . Quasi diceret: Indicabo tibi quid sit bonum, non ut prosit mihi precipienti, sed tibi illud facienti. Ac si apertius diceretur: Tu queris et non inuenis in te, quidquid digne possit offerri Deo pro ablutione peccatorum; sed ego inueniam sufficientem hostiam, et docebo te quid boni postea debeas agere, ut nichil absque ratione et consilio agas; et non ex coactione, sed ex dilectione opera misericordie facias; et in his nichil aliud premii queras, nisi ut Deo placeas, et cum eo ambules, sicut Henoch ; et per eum de terra ad celum  transferaris, sicut Elias . Non solum qui facit iudicium, et diligit misericordiam, saluatur; sed etiam hec uox fit ad uniuersam Ecclesiam, ut omnes Deum timentes, licet in inferiori gradu, per misericordiam et doctrinam Christi habeant salutem animarum.

Hanc ergo dignam, karissimi, penitentiam in remissionem peccatorum nostrorum necesse est ut teneamus; iudicium uidelicet, et iustitiam atque misericordiam faciamus, et indesinenter cum actore nostro Deo solliciti ac deuoti ambulemus, ut ad ipsum, qui uere est summum bonum peruenire possimus. Indesinenter uere humilitatis lacrymas fundamus, ut peccatorum maculas tergere, et ueniam consequi mereamur. Nemo enim perfecte in hac  presenti uita quotidiana potest abluere peccata; sed tamen lacryme, si ex humili atque simplici mente fundantur, multum iuuant ad consequendam ueniam. Unde beatus Iob, suam imperfectionem intuens, et diuinam subtiliter examinationem considerans, dicebat: Si lotus fuero quasi aquis niuis, et fulserint uelut mundissime manus mee; tamen sordibus intinges me, et abominabuntur me uestimenta mea . Gregorius  : Aque enim niuis sunt lamenta humilitatis; quia, ante districti iudicis oculos, dum ceteris preeminet uirtutibus, quasi per magni meriti colorem candet. Sunt namque nonnulli, qui lamenta habent, sed humilitatem non habent; qui afflicti plangunt, sed tamen in ipsis fletibus, uel contra proximorum uitam superbiunt, uel contra ordinationem  Conditoris eriguntur. Hi nimirum aquas habent, sed niuis aquas non habent; et mundi esse nequeunt, quia humilitatis fletibus minime lauantur. Aquis autem niuis culpam lauerat, qui dicebat: »Cor contritum et humiliatum, Deus, non despicies .«

Hieronymus: Sacrificium peccatorum, quod placet Deo, est spiritus contribulatus, in quo datur spes conuertendi, si penitere uelint. Cassiodorus: Letus et lasciuus spiritus obligat peccato, sed spiritus contritus est sacrificium, quo peccata soluuntur. Sequitur huius sacrificii promissio: O Deus! non despicies cor contritum in penitentia. Augustinus: Spernit Deus taurum, hircum, et cetera,  que tempus habuerunt, dum aliquid promitterent futurum. Contritum dico et humiliatum, Deo confitendo; non elatum peccata excusando. Cassiodorus: Prius dicit contritum, et post humiliatum, quia non potest humiliari, nisi contritum sit. Ut ergo supradictum est, ille aquis niuis culpam abluit, qui humiliter in conspectu Dei lacrymas fundit.

 Qui etiam lamentis affliguntur, sed murmurando rebelles sunt; mentem quidem conterunt, sed humiliari contemnunt. Quamuis aque niuis intelligi et aliter possunt. Aqua enim fontis et fluminis ex terra oritur, aqua uero niuis ex ere proruit. Et sunt plerique, qui operatione et lamentis se cruciant, sed  tamen totis lamentorum laboribus, ad sola terrena desideria exsudant. Compunguntur in precibus, sed felicitatis transitorie gaudia exquirunt. Hos itaque niuis aqua non abluit, quia eorum fletus ab imis uenit. Quasi enim ex terre aqua perfusi sunt, qui pro terrenis bonis in precibus compunguntur. Qui uero idcirco plorant, quoniam premia superna desiderant; aqua niuis hos diluit, quia celestis compunctio infundit. Nam cum perennem patriam per lamenta appetunt, eiusque accensi desideriis plangunt; a summis accipiunt, unde mundentur. Per manus autem, quid aliud quam opera designantur? Unde quibusdam per prophetam dicitur: »Manus uestre sanguine plene sunt ,« id est opere crudelitatis. Notandum uero, quod uir sanctus non ait: »Fulserunt mundissime  manus mee;« sed, »uelut mundissime manus mee;« quia quousque pena nostre corruptionis astringimur, quamuis rectis operibus, ueram tamen munditiam nequaquam apprehendimus, sed imitamur.

Unde et aperte subiungitur: »Tamen sordibus intinges me.« Deus nos sordibus intingere dicitur, id est intinctos sordibus demonstrare; quia, quanto ad illum uerius per bona opera surgimus, tanto subtilius uite nostre sordes agnoscimus, quibus ab eius munditia discordamur. Ait ergo: »Si lotus fuero quasi aquis niuium, et fulserint uelut mundissime manus mee; tamen sordibus intinges me.« Ac si apertius dicat: Quamuis lamentis superne compunctionis infundar, quamuis per studia recte operationis exercear; in tua tamen munditia uideo, quia  mundus non sum. Intentum quippe Deo animum ipsa adhuc corruptibilis caro diuerberat, eiusque amoris pulchritudinem obscenis et illicitis cogitationum motibus fedat. Unde et subditur: »Et abominabuntur me uestimenta mea.« Quid enim uestimenti nomine nisi hoc terrenum corpus exprimitur, quo induta anima tegitur, ne instabilitate sue substantie nuda uideatur? Hinc enim Salomon ait: »Omni tempore sint uestimenta tua candida ,« id est a sordidis actibus munda. Hinc Isaias dicit: »uestimentum mistum sanguine erit in combustione .« Sanguine quippe uestimentum miscere, est desideriis carnalibus corpus inquinare. Quibus nimirum se pollui Psalmista formidauerat, cum dicebat: »Libera me de sanguinibus, Deus Deus salutis mee  .«

Augustinus: Omnes nouimus, Latine non dici sanguines, sed sanguinem. Sed etsi minus Latine dicatur pluraliter quam singulariter, tamen magis proprie pluraliter dixit, innuens multa peccata ex origine carnis peccati trahi, id est ex carne per originale peccatum corrupta. Unde est illud: Caro et sanguis regnum Dei non possidebunt , id est peccata que de corruptione carnis et sanguinis ueniunt Hoc est ergo: Libera me de sanguinibus Deus, id est de carnalibus peccatis, que multa sunt, ut iam ab his desinam. Cassiodorus:  Libera me de sanguinibus, id est ab omni corruptione pene et culpe, et da incorruptionem; quod complebitur in futuro. Unde sequitur: Deus Deus salutis mee. Augustinus: Hec salus erit in incorruptione, cum hoc mortale induerit immortalitatem, modo tamen iam est in spe. Sequitur: Exsultabit lingua mea iustitiam tuam, id est cum exsultatione annuntiabit iustitiam tuam, cum a peccatis mundatus fuero. Ut ergo supradictum est, a contagiis corruptibilis carnis propheta cupiebat liberari, cum dicebat: Libera me de sanguinibus, Deus Deus salutis mee.

 Hinc uoce angeli ad Ioannem dicitur: »Habes pauca nomina in Sardis, que non inquinauerunt uestimenta sua .« More autem sacri eloquii  uestimenta nostra nos abominari referuntur, quia abominabiles reddunt, sicut per Petrum quoque de Iuda dicitur: »Hic possedit agrum de mercede iniquitatis .« Neque enim pretio sanguinis agrum figuli possidere Iudas potuit; quia relatis triginta argenteis traditionis, criminosiorem in se protinus mentem multauit. Sed, »possedit,« dicitur, cum possidere fecit. Ita hoc loco, »abominabuntur me uestimenta mea« dicitur, id est abominabilem faciunt, quia nimirum, dum contra mentem membra superbiunt, dum sancti desiderii studia tentationum suarum tumultibus interrumpunt, in ipso suo certamine posita anima agnoscit, quantum adhuc a diuinitate despicitur, que corruptionem suam plene transire appetens, sed non ualens, fede puluere  cogitationis inquinatur. Hanc uestimentorum abominationem senserat, qui dicebat: »uideo aliam legem in membris meis, repugnantem legi mentis mee, et captiuum me ducentem in lege peccati, que est in membris meis .« Hec etiam uestimenta, in quibus perfecte placere non poterat, quandoque melius resumenda, deponere festine cupiebat, dicens: »Infelix ego homo, quis me liberabit de corpore mortis huius? .« Dicat itaque uir sanctus: »Si lotus fuero quasi aquis niuis, et fulserint uelut mundissime manus mee, tamen sordibus intinges me, et abominabuntur me uestimenta mea;« quia quantumlibet ad summa ex contemplationis compunctione ascenderit, quantumlibet in opere se per exercitium laboris accinxerit, indignum tamen adhuc  aliquid de corpore mortis sentit, et abominabilem se esse considerat, in multis que de pondere corruptionis portat. Cui hoc quoque fit grauius, quod sepe neque hoc intelligit, unde delinquit. Flagella suscipit, sed districto iudici quid in se maius, quidue minus displiceat, non agnoscit. Unde et subditur:

»Neque enim uiro qui similis mei est, respondebo; nec qui mecum in iudicio ex equo possit audiri .« Dum cum quolibet in iudicio ex equo contendimus, et quid contra nos dicatur agnoscimus, et in his que dicimus audimur, et quo obiecta  patenter apprehendimus, eo audacter ad proposita respondemus. Quia ergo inuisibilis iudex que facimus uidet, quasi audit que dicimus. Sed quia id quod ei displicet nequaquam plene cognoscimus; quasi quid ipse dicit ignoramus. uir igitur sanctus uestimentorum suorum abominationem considerans, eo amplius timet, quo audiri ex equo in iudicio non ualet, quia quousque corruptionis sue pondere premitur, hoc in pena sua grauius tolerat, quod et sensum reprehensoris sui ignorat. Ac si aperte dicat: In hoc ex equo non audior quia et patent cuncta que facio, et tamen ipse nescio pro quibus reprehendor.

Solliciti ergo semper, dilectissimi, et pauidi etiam in his que recte agimus esse debemus, ne in aliquo  diuine maiestatis oculos offendamus; quia, quamuis lamentis superne compunctionis infundamur, quamuis per studia recte operationis exerceamur, in eius tamen munditia uidemus, quia mundi non sumus. Ipse tamen est fons totius bonitatis, indulgentie et pietatis; et nos per penitentiam ad se conuersos potens est abluere a peccatis, sicut ipse per Moysen alibi ait: Ego occidam, et uiuere faciam; percutiam et ego sanabo . Ac si apertius diceret: Occidam ueterem hominem, et uiuificabo nouum. Unde etiam per Sophoniam  prophetam peccatoribus, quasi Aethiopibus, ut ad uirtutes per penitentiam de uitiis conuertantur, salubriter comminatur, dicens:

 O Aethiopes, uos interfecti gladio meo eritis . Ac si aperte ut piissimus pater diceret: Gladio sermonis mei interficiam in uos ueterem hominem, et uiuificabo nouum. Iterum sermo propheticus subiungit, dicens: Et extendet Dominus manum suam super aquilonem, et perdet Assur; et ponet speciosam, id est Niniuem, in solitudinem, et in inuium, et quasi desertum, et accubabunt in medio eius omnes bestie gentium; et onocrotalus, atque ericius in liminibus eius morabuntur. Hec omnia iudicia sunt uastitatis et solitudinis. Aethiopes dicuntur, qui in uitia sunt demersi, qui etiam possunt ad meliora conuerti, ut nullus desperet de salute, qui penitere uoluerit. Unde et Moyses Aethiopissam duxit uxorem . Comminatur autem  Deus his qui in uitiis permanentes tenebrarum colorem nolunt per penitentiam abluere, quod interficiendi sunt illo gladio, quo utitur ad custodiendam uiam ligni uite. Hec ergo comminatio fit, ut timentes peniteant, ne quod comminatur, sustineant. Unde per eumdem prophetam de futuris fidelibus Dominus alibi dicit: Ultra flumina Aethiophie, inde supplices mei deferent munus mihi . Extendet etiam Deus manum inferentem supplicia, ut aquilo, id est frigidi et duri sentiant penas. Percutiet etiam Dominus Assur, id est diabolum arguentem atque conuincentem. Suggerit enim peccata, et postea coarguit peccatores; qui est  princeps Assyriorum, et habet metropolim Niniuem. Perdito autem, id est condemnato principe mundi, etiam Niniue, scilicet mundus, in solitudine redigetur, et nulli miserabilis erit, sed omnes ad ruinam eius sibilabunt, et mouebunt manus .

Dignum est ergo, karissimi, ut Aethiopicum colorem, id est uitiorum nigredinem, per puram confessionem et dignam penitentiam deponamus; quatenus ante conspectum Conditoris, non nigri in peccatis, sed uirtutibus super niuem dealbati, astare possimus. Ipse quippe Conditor noster nos admonet, ut per penitentiam peccata nostra abluamus, et iugum diabolice seruitutis, de ceruicibus nostris excutiamus; quia qui facit peccatum, seruus est peccati  . Ab huius nimirum pessime seruitutis captiuitate nos ut piissimus Pater Dominus eripere querit, cum per prophetam dicit: Recedite de medio Babylonis, et de terra Chaldeorum egredimini; et estote quasi hedi ante gregem . Quasi diceret: Recedite penitendo captiui in peccatis de medio Babylonis, id est confusionis; et de terra Chaldeorum, captiuantium uidelicet demonum; et audita uoce Euangeliorum regredimini in Ierusalem, id est in sanctam Ecclesiam, locum uisionis et pacis; et estote quasi hedi id est penitentes, ante gregem, plebem scilicet catholice Ecclesie, Unde Origenes  : Quomodo corpus in nostrum aliquo terre loco consistit, sic anima secundum statum  suum in aliquo terre loco nuncupata  est. Corpus itaque nostrum aut in Aegypto, aut in Babylone, aut in Syria, aut in Palestina, aut ubicunque est. Similiter et anima pro qualitate uite locorum diuersitate distinguitur. In Babylone est, quando confunditur, turbatur et pace deserta bella sustinet passionum. Talibus animabus dicitur: Fugite de medio Babylonis, et saluet unusquisque animam suam . Qui enim in Babylone est, saluari non potest. Qui autem ibi recordatur Ierusalem, ingemiscit, et dicit: Quomodo cantabimus canticum Domini in terra aliena?  Impossibile est enim in Babylone constitutum Deo organis canere. Otiosa sunt ibi organa hymnorum Dei. Unde dicitur: In salicibus in medio eius, suspendimus organa nostra .  In hostili enim terra dulcis est recordatio patrie. In salicibus, id est in malis que sunt in medio eius, qui scilicet rigantur fluminibus Babylonis, sed steriles sunt in bono opere, et sunt in medio Babylonis, id est multum mali, scilicet cupidi et auari. Sunt enim aliqui in exterioribus Babylonie partibus, id est non sic concupiscentiis obruti. In illis, inquam, salicibus qui sunt in medio Babylonis, id est ab illis ualde malis, suspendimus, id est distulimus et subtraximus organa nostra, id est Scripturas et promissa Dei. Augustinus: Ab his enim porcis et canibus Scripturas auertimus, ne eis alligemus; sed differendo suspendimus. Et dicendum, quod uis doloris  exaggeratur, quando delectationem, qua se consolari solebant, suspenderunt. Suspensa sunt ergo organa nostra, dum in Babylone sumus, in salicibus fluminum Babylonis. Si autem uenerimus in Ierusalem, in locum uisionis et pacis, organizabimus, et psallemus, et citharizabimus, et semper Deum laudabimus. Sicut autem anima peccatoris est in Babylone, sic anima iusti in Iudea est; sed iuxta qualitatem uite et fidei in ipsa uita locis inter se uariis separatur. Est enim in Dan, que extreme partes Iudee sunt, uel in superioribus paululum melioribus locis, uel in mediis finibus Iudee, uel circa Ierusalem. Est autem omnino beatissima anima, que in medio Ierusalem consistit. Qui autem peccator est et nimiis sceleribus oppressus, in Babylone est.  Qui nondum multa scelera commisit, in partibus Aegypti moratur. Nimirum qui bene uiuit, Deo appropinquat; qui autem male, sese a Deo elongat. Cum igitur, que Deo sunt placita, facimus, bonorum operum gressibus illum sequimur; si uero illius precepta contemnimus, ab eo procul dubio recedimus. Eos itaque, qui diu peccando a Deo recesserant, et dominio antiqui hostis sese subdiderant, nunc uero conuersi ad Deum per dignos penitentie fructus, in Ecclesia digne Deo deseruiunt; in spiritu preuidebat propheta, cum exsultans dicebat:

uenient filii Isrel, ipsi et Iuda simul; ambulantes et flentes properabunt, Dominum Deum suum querentes in Sion. Huc facies eorum uenient, et apponentur ad Deum federe sempiterno, quod nulla obliuione  delebitur . Ac si apertius diceret: uenient ad Ecclesiam filii Isrel, Christiani uidelicet populi Deum per fidem uidentes; ipsi et Iuda, ueri scilicet confessores Christi, ambulantes de uirtute in uirtutem, et pro peccatis flentes, ac penitentes properabunt; et Dominum Deum suum querentes in Sion, id est in Ecclesia, interrogabunt uiam ueritatis, ut est hodie. Sequitur: Huc facies eorum uenient, id est intentiones cordium; et apponentur ad Deum federe sempiterno, quod nulla obliuione delebitur; quia neque mors, neque uita poterit eos separare a caritate Christi . Hec promissio reuersionem populi Dei significat de captiuitate, quam a diabolo sustinuit, quando de diuersis gentibus ad  Ecclesiam catholicam conuenerunt, ubi quererent Deum suum, querentes et discentes iustitie uiam, id est euangelicam doctrinam; uultumque cordis sui ad faciendam uoluntatem Dei conuertentes, ut iungantur illi federe sempiterno, ut sponsa uinculo caritatis iungitur sponso.

uoluntatem igitur Dei, fratres karissimi, toto mentis conamine uoluntatibus nostris anteponere festinemus, ut illi in omnibus placere, eique eterno possimus coniungi federe. Fateamur etiam nos in ipsius conspectu peccatores, eiusque mandatorum transgressores, ut per ueram confessionem et uberrimam lacrymarum conpunctionem delictorum mereamur  ab eo consequi remissionem; humilis quippe confessio peccatorem iustificat, et lacrymarum compunctio peccati maculas lauat. Per confessionem quippe beatus Iob iustificari credebat, et lacrymis delicta abluere festinabat, cum inter flagella positus gemens dicebat:

Non parcam ori meo . Gregorius  : Ori suo non parcit, qui confiteri malum quod fecit non erubescit. In laborem quippe os mittere, est hoc ad confessionem perpetrate iniquitatis occupare. Sed iustus ori suo non parcit, quia iram districti iudicis preueniens, uerbis contra se proprie confessionis seuit. Hinc Psalmista ait: »Preueniamus faciem eius in confessione, et in psalmis iubilemus ei .«

 Ac si diceret: Preueniamus faciem eius, quia uenturus est, ne inimicus accusando preueniat nos, et ne aliquid tunc in nobis sit discutiendum. Hoc est in confessione, id est illum laudantes, nos accusantes, que sunt uota distincta, de quibus alibi dicitur: Reddam tibi uota mea, que distinxerunt labia mea . Distinguit ergo uota, qui Deum laudat, et se accusat. Gemina enim confessio est laudis scilicet et peccati. Nam et confessio peccati ad laudem pertinet ignoscentis Dei, de qua laude subiungit, dicens: Et in psalmis iubilemus ei, id est que dicimus in psalmis, uel que facimus in bono opere, sentiamus in iubilatione. Recte ergo dicitur: Preueniamus faciem eius in confessione, ne uidelicet damnemur in districti iudicis discussione.

  Hinc per Salomonem dicitur: »Qui abscondit scelera sua non dirigetur: qui autem confessus fuerit, et dereliquerit ea, misericordiam consequetur .« Hinc rursum scriptum est: »Iustus in principio sermonis accusator est sui .« Sed nequaquam ad confessionem os panditur, nisi cum spiritus consideratione districti iudicii per pauorem angustatur. Unde et apte mox subditur: »Loquar in tribulatione spiritus mei.« Tribulatio quippe spiritus linguam commouet, ut reatum praui operis uox confessionis impugnet. Sciendum quoque est, quia sepe et reprobi peccata confitentur, sed deflere contemnunt. Electi autem culpas suas, quas uocibus confessionis aperiunt, districte animaduersionis fletibus insequuntur.  Unde beatus Iob, postquam se ori suo non parcere spopondit, tribulationem mox spiritus subdidit. Ac si aperte fateretur, dicens: Sic reatum lingua loquitur, ut nequaquam expers a meroris stimulo per alia spiritus uagetur, sed culpam ad correctionem cogitans, salutem uulneris ex medicamine quero salutis. Qui enim mala quidem, que perpetrauit insinuat; si flere que insinuauerit, recusat, quasi subducta ueste uulnus detegit, sed torpenti mente medicamentum uulneri non apponit. Confessionis igitur uocem solus necesse est, ut meror excutiat, ne uulnus proditum, sed neglectum, quo licentius iam per humanam notitiam tangitur, eo deterius putrescat. Quod contra Psalmista  plagam cordis non solum detexerat, sed detecte etiam medicamentum meroris adhibebat, dicens: »Iniquitatem meam annuntiabo et cogitabo pro peccato meo .«

Augustinus: Quasi diceret iste penitens: Unde dolor cordis mei? Non de flagello scilicet quod est medicina, sed de uulnere peccati. Nisi enim doleret, non se sic accusaret; et hoc est, quoniam iniquitatem meam annuntiabo, id est confitebor. Et quia non sufficit confiteri, addit, et cogitabo, id est sollicitus ero, et sedule agam pro peccato meo sanando. Cassiodorus: Duo modi sunt perfecte penitentie, confessio scilicet et emendatio, que fit per fletus, et eleemosynas, et huiusmodi.

 Pronuntiando ergo, occultum uulnus detegit;  cogitando autem, quid aliud quam medicamentum uulneri apponit? Sed afflicte menti, et sua sollicite damna cogitanti, rixa pro semetipsa oritur contra semetipsam. Nam cum se ad lamenta penitentie instigat, occulta se increpatione dilaniat. Unde beatus Iob apte mox subdit: »Confabulabor cum amaritudine anime mee.« Pauore namque diuini iudicii afflicti, dum quedam male gesta plangimus, ipsa uis nostre amaritudinis, ad discutiendos nos uigilantius excitat, et talia in nobis etiam que amplius defleamus inuenimus. Nam sepe quod torpentes latuit, flentibus subtilius innotescit, et afflicta mens certius inuenit malum, quod fecerat et nesciebat, eique rixa sua uerius aperit, quantum a ueritatis pace deuiauit; quia reatum suum, cuius secura non meminit, hunc  in se commota deprehendit. Succrescens quippe amaritudo penitentie uerecundanti cordi importune ingerit illicita que commisit, districtum contra hec iudicem ostendit, suppliciorum minas incutit, pauor animum ferit, pudor confundit, motus illicitos increpat, quietem noxie securitatis turbat. Que ei Conditor bona contulit, que ipse bonis illius mala rependit, enumerat: quod mire ab eo conditus, quod gratuito nutritus, quod rationis substantia in dictione  ditatus, quod Conditoris gratia uocatus est, quod sequi ipse uocatus noluit, quod uocantis misericordiam  , nec surdum hunc renitentemque despexit, quod illuminatus donis, quod sua sponte prauis actibus, etiam post dona cecatus  est, quod cecitatis sue erroribus paterne sollicitudinis flagellis expiatus, quod a flagellorum doloribus ad salutis gaudia misericordie medicamento reductus est, quod quibusdam culpis, etsi non grauibus subditus, peccare tamen et inter flagella non desinit, quod peccatorem superna gratia, nec contempta derelinquit. Cum igitur afflictam mentem modo per replicationem donorum Dei, modo per improba actionis sue tanta seueritate increpat; habet in corde iustorum amaritudo anime linguam suam: que tanto ei subtilius loquitur, quanto et interius auditur. Unde et nequaquam dicitur: »Fabulabor in amaritudine anime mee,« sed, »confabulabor cum  amaritudine anime mee;« quia uis doloris, que peccata singula reputans, torpentem animum ad lamenta excitat, quasi ad eum uerba confabulationis format, in quibus semetipsum correptus inueniat, et ad sui iam custodiam sollicitior exsurgat. Dicat itaque uir iustus ex uoce sua sancte Ecclesie typum tenens; dicat ex nostra: »Confabulabor cum amaritudine anime mee.« Ac si apertius insinuet, dicens: Intus contra me cum cordis mei dolore colloquor, et foris me a uerbere iudicis abscondo. Sed mens penitentie doloribus pressa, etiam in semetipsa constringitur, atque a cunctis delectationibus carnis forti cogitatione separatur. Ad summa proficere appetit, et tamen adhuc de corruptione corporis contradictionem sentit. Unde et apte mox subditur: »Nunquid mare  sum ego, aut cetus, quia circumdedisti me carcere?« Carcere homo circumdatur, quia plerumque et uirtutum prouectibus ad alta exsurgere nititur, et tamen carnis corruptione prepeditur. Quod bene ex sui corruptione Psalmista deprecatur, dicens: »Educ de carcere animam meam ad confitendum nomini tuo .«

Hic carcer mundus potest dici, ubi omnia uana sunt, quia omnia sub sole uanitas : unde iste rogat educi animam suam, quia inde multa patitur. Augustinus: Carcer dicitur corpus humanum; sed non est magnum de corpore exire, quod et mali habent; nec est caritas, si iustus hinc nimis festinat exire. Debet enim uelle manere in carne, si necesse est propter fratres. uel potius  corpus est carcer non utique secundum id, quod Deus fecit bonum ; sed secundum hoc quod corrumpitur et aggrauat animam , id est corruptio eius, que uenit ex peccato carcer est; de qua corruptione iste uult educi, ut fiat incorruptibilis, et incorruptibili carne quiescat anima, que nunc in corruptibili carne gemit et angustiatur. Nunc ergo corpus anime carcer est propter corruptionem; in futuro erit domus propter incorruptionem et libertatem. Merita enim carcerem faciunt. Nam, sicut unum habitaculum incluso carcer est, custodi domus; ita libertas domum facit, seruitus carcerem. Ita ergo, non caro, quam Deus facit, sed corruptio et tentatio carcer est, de  quo precatur educi, dicens: Educ de carcere animam meam, id est de corruptione corporis; quia in corruptione, que est pena corporis, angustiatur. Dicat itaque beatus Iob: Nunquid mare sum ego, aut cetus, quia circumdedisti me carcere? Carcere ergo, ut dictum est, homo circumdatur, dum anima corruptibili carne includitur et grauatur.

Quid autem ceti nomine, nisi antiquus hostis exprimitur, qui dum mentem secularium possidendo penetrat, quasi in eorum lubricas cogitationes natat? Sed cetus carcere stringitur, quia malignus spiritus in inferioribus deiectus, ne ad celestia euolare preualeat, pene sue pondere coarctatur, Petro attestante,  qui ait: »Deus angelis peccantibus non pepercit, sed rugientibus infernis detractos in tartarum tradidit, in iudicium cruciandos reseruari .« Cetus ergo, id est antiquus hostis, carcere astringitur, quia tentare bonos, quantum desiderat, prohibetur. Carcere quoque mare circumdatur, quia carnalium mentium tumida insanaque desideria ad peragendum mala, que appetunt, impossibilitatis sue angustia grauantur. Sepe enim dominari melioribus concupiscunt, sed tamen eis, diuino iudicio cuncta mirabiliter disponente, subtracti sunt. Nocere bonis, elati desiderant; et tamen subiecti, ab eis solatia sperant. Pro explendis uoluptatibus carnis longeuitatem uite presentis cupiunt, sed tamen ab ea sub celeritate rapiuntur. De quibus bene per Psalmistam  dicitur: Statuit aquas quasi in utre . Mystice  . Qui tunc stare fecit aquas, et traiecit filios Isrel; cohibet nunc fluida concupiscentiarum, cum renuntiatur seculo, peccatis omnibus quasi inimicis deletis. Populus fidelis traiiciatur per baptismum, et post deduxit eos, priusquam ponat in patria; in nube diei.  Aque ergo in utre sunt, cum lubrica carnalium hominum corda uel desideria, quia operis effectum non inueniunt, sub carnali corde deprimuntur. Cetus ergo ac mare circumdatio  carceris premitur; quia malignus spiritus, uel sequaces illius, in iniquorum se mentibus colligit, atque in eis undas tumentium cogitationum uoluit; et quia implere mala que appetunt, nequeunt, superna eos districtio angustat

 Sancti autem uiri, quo mundiori corde celestium arcana considerant, auctis ad hec quotidie ardoribus anhelant: ibique iam plene satiari desiderant, unde adhuc parum aliquid ore contemplationis degustant. Perfecte cupiunt carnis stimulum subdere, nichil in cogitatione illicitum, de eius iam corruptione tolerare. Sed quia scriptum est: »Corpus, quod corrumpitur, aggrauat animam, et deprimit terrena inhabitatio sensum multa cogitantem ;« intentione iam quidem ultra semetipsos eminent, sed tamen adhuc infirmitatis sue incertis motibus subditi, se corruptionis carcere clausos dolent. Ait ergo: »Nunquid mare sum ego, aut cetus, quia circumdedisti me carcere.« Ac si aperte diceret: Mare,  cetus, iniqui uidelicet, eorumque actor malignus spiritus, quia effrenati solam perpetrande iniquitatis licentiam appetunt, recte carcere sue pene constringuntur. Ego autem, qui iam eternitatis tue libertatem desidero, cur adhuc carcere corruptionis premor? Quod tamen nec a iustis superbe requiritur, qui amore ueritatis accensi, infirmitatis angustias transgredi perfecte concupiscunt; nec ab actore iustorum iniuste disponitur; quia  electorum suorum uota differens, crucians purgat, ut ad percipiendum quod desiderant, quandoque melius ex dilectione conualescant. Electi autem quousque ab intima quiete  differuntur, ad cor suum redeunt, ibique carnis sue tumultibus absconsi, quasi amenissimum secretum petunt. Sed ideo sepe tentationis aculeos sentiunt, carnis incentiua patiuntur, et ibi grauissimos labores inueniunt, ubi magnam requiem a labore quesierunt. Quia igitur beatus Iob per confessionem peccatorum se ueniam consequi posse credebat, recte in percussione sua dicebat: Non parcam ori meo. Nam et cum loquebatur cum amaritudine anime sue, compunctionis lacrymas fundebat in confessione.

Dignum est etiam, fratres karissimi, ut et nos, qui carcere, id est corruptibili carne includimur et grauamur, de nostrorum recordatione peccatorum lacrymas in conspectu Dei humiliter fundamus, sine quibus mundari omnino perfecte non possumus.  Ad hoc nimirum in Dei Ecclesia constituti sumus, et eleemosynis fidelium sustentamur, ut non solum pro nostra, sed et pro totius fidelis populi pace et salute, omniumque peccatorum remissione Domino preces deuote fundamus, sicut in persona Ecclesie Ieremiam fecisse legimus.

Plorans, inquit, plorauit in nocte, et lacryme eius in maxillis eius . Allegorice. Christi Ecclesia plorat in nocte, id est inter aduersa huius uite; quia, licet sit ad gloriam predestinata, tamen dum uersatur inter caligines ignorantie, et cecitatis discrimina, plorat intus infirmitatis sue erumnas. Sed plorans plorat, quia intus de recordatione peccatorum prius compungitur, et sic exterius propriis lacrymis baptizatur, que de  fonte cordis producuntur: quarum ubertatem propheta insinuans, ait: Plorans plorauit in nocte, etc. Hoc modo non minus exterior, quam interior homo reformandus abluitur a peccatis. Unde sequitur: Lacryme eius in maxillis eius. Ecclesie maxille sunt, qui sciunt et sua et aliena delicta plangere, non detergere, de quibus in Canticis dicitur: Gene tue sicut fragmen mali punici, absque  occultis tuis . In his enim pulchritudo Ecclesie ostenditur, et ipsorum predicatione in corpus Ecclesie traiicimur. Qui sicut plus ceteris in corpore Christi laborant, plus gemunt et plorant eos, quos uident in nocte delictorum uersari, et in cecitate erroris detineri. Plorat Ecclesia, id est congregatio  fidelium, in nocte, que peccatorum suorum tenebras non ignorat. Lacrymas in maxillis portat, quibus pulchritudinem suam quotidie renouat. Prodest enim Maria Marthe laboranti, dum orans plorat secus pedes Domini . Plorat sponsa a complexu sponsi remota, et in ualle, id est in nocte huius ignorantie constituta, plorans plorat pro celestis patrie desiderio, et pro suis aliorumque peccatis in hoc seculo. Plorat in his qui mortui sunt mundo. Plorat in uirginibus et in uiduis, plorat in omnibus, qui se peregrinos et hospites confitentur super terram. Sequitur: Non est qui  consoletur eam ex omnibus caris eius, sanctis uidelicet, uel angelis, nisi recipiat consolationem Iesu Christi sponsi sui. Unde dicitur: Omnes amici eius, angeli scilicet et omnes sancti, spreuerunt eam, quam Deus spernit; et facti sunt ei inimici, cui Deus offensus est, dum auxilium subtrahunt. Qui ergo Deum peccando offendimus, necesse est, ut per confessionem et lacrymas eius misericordiam imploremus.

Moraliter. Plorat in nocte anima, scilicet in peccatorum cecitate de qua dicitur: Sit nox illa solitaria nec laude digna . Gregorius  : Sunt nonnulli, qui non solum non deflent malum, quod faciunt, sed etiam laudare et defendere non desistunt. Et nimirum culpa cum defenditur, geminatur. Unde  dicitur: »Peccasti, quiesce .« Peccatum quippe super peccatum adiicit, qui male gesta etiam defendit. Et noctem solitariam non relinquit, qui culpe sue tenebris etiam patrocinia defensionis adiungit. Hinc est, quod primus homo de erroris sui nocte requisitus, eamdem noctem esse solitariam noluit; quia, dum requisitione ad penitentiam uocaretur, ei adminicula excusationis adiunxit, dicens: »Mulier quam dedisti, dedit mihi, et comedi ,« scilicet excessus sui uitium in actorem latenter intorquens. Ac si diceret: Tu mihi occasionem delinquendi prebuisti, qui mulierem dedisti. Hinc est, quod huius erroris ramus in humano genere ex illa nunc usque radice protrahitur, ut quod male agitur, adhuc etiam defendatur. Dicat ergo: »Sit nox illa  solitaria, nec laude digna.« Ac si aperte exoret, dicens: Culpa, quam fecimus, sola remaneat, ne dum laudatur et defenditur, in conspectu nos iudicis multiplicius astringat. Peccare quidem non debuimus, sed utinam alia non iungentes, uel ea, que fecimus, sola deseramus.

Aliter: Sit nox illa solitaria, nec laude digna. Antiquus hostis solitaria nox dicitur, quia sic illum perpetrate superbie cecitas grauat, ut ultra ad illa claritatis intime agmina superna non redeat. Nequaquam iam stantibus supernorum ciuium dignitatibus admiscetur, quia tenebrarum suarum merito semper ad ima deprimitur. Et quia ab illa celestis patrie frequentia idem malignus hostis  exsors in perpetuum permanet, recte de illo dicitur: Sit nox illa solitaria, nec laude digna. Nox illa solitaria efficitur, quia districtione perpetua, a frequentia patrie superne separatur. Quod tamen intelligi et aliter potest, ut hominem uidelicet, quem sibi socium ad perditionem fecerat, amittat, et solus cum suo corpore hostis pereat, dum multos quos destruxerat, Redemptoris gratia reformat. Solitaria ergo nox efficitur, cum sublatis eis qui electi sunt, solus antiquus hostis eternis gehenne ignibus mancipatur. Bene autem dicitur, nec laude digna. Cum enim humanum genus erroris tenebris oppressum deos lapideos crederet; per hoc quod  idolis seruiebat, quid aliud quam seductoris sui facta laudabat? Unde bene per Paulum dicitur: Scimus quia nichil est idolum , sed que immolant gentes, demoniis immolant . Qui ergo idolorum uenerationi substrati sunt, quid aliud quam noctis tenebras laudant? Sed ecce iam cernimus, quod nox illa non esse laude digna cognoscitur, cum a redempto humano genere idolorum ueneratio reprobatur. Et solitaria nox relinquitur, quia cum damnato apostata spiritu ad tormenta non itur.

Moraliter itaque, ut dictum est, plorat anima in peccatorum cecitate posita. Sed anima non plorat suo arbitrio, sed miserante Domino. Unde in persona Domini plangens propheta dicit: Quomodo  sedet sola ciuitas?  id est anima, que uirtutibus plena, Dei habitatio esse debuerat; facta est quasi uidua et despecta, carens amore celestis sponsi. Nisi enim Dominus misericordia motus, eam sedere solam uidisset, ipsa se minime planxisset. Respexit Dominus Petrum et fleuit amare . Lacryme eius, inquit, in maxillis eius . Maxilla anime conscientia est. uultus in maxillis formatur; cuiusque uero qualitas in conscientia monstratur. Conscientia autem, que nouit peccata sua, semper debet fonte lacrymarum irrigari. Unde Dauid: Iniquitatem meam ego cognosco, et peccatum meum contra me est semper .

Cassiodorus: Cuius misericordiam petit, ut cognoscat  ,quia scit iustum ut peccata puniat.Quoniam  iniquitatem meam ego cognosco. Posset enim dici ueniam postulanti: Petis misericordiam, peccata scilicet deleri? Augustinus: Quid ergo erit? Per misericordiam peribit iustitia, ut hoc sit impunitum? Non. Quia ego punio. Ac si apertius diceret: Tu, Deus, ideo ne punias, quoniam iniquitatem meam ego cognosco. Quasi diceret: Ignosce, quia ego cognosco, non dissimulo. Sequitur: Et peccatum meum contra me est semper. Sibi fecit peccator iste, quod Deus in iudicio faciet. Unde superius dicitur: Arguam te, et statuam contra faciem tuam . uel secundum aliam litteram: Et peccatum coram me est semper. Non habet peccatum post tergum, ut prius habuit cum negligeret.  Augustinus: Dauid peccatum post tergum habuit, cum sententiam dedit in diuitem, qui ouem rapuit pauperis, oblitus sui . Anima ergo que se peccatricem esse cognoscit, studiose lacrymas fundit, ut consequi a Deo consolationem de peccato possit. Unde et adhuc propheta apte subiungit:

Non est, inquit, qui consoletur eam, uero scilicet consolatore amisso, id est Spiritu sancto, cum presertim omnes amici, affectus uidelicet praue dilectionis fiant ei inimici, cum in die iudicii secundum Apostolum insurgant cogitationes, miseram conscientiam accusantes aut defendentes , et demones pessimi persuasores, qui nunc decipiendo blandiuntur. Iterum dicit: Omnes amici eius spreuerunt eum, et facti sunt ei inimici, cum pro peccatis affligitur, et contemnitur tam ab exterioribus quam ab interioribus inimicis.

Dignum est ergo, dilectissimi, ut pro peccatis nostris in fletibus compungamur, ne diu deliciose uiuendo, a celesti sponso, quod absit! despiciamur, et ab inimicis irrideamur. Hos igitur Rogationum dies deuote ieiunemus, ieiunio autem saccum et cinerem iungamus ut, propitiante Deo, ciuitas Niniue, id est corpus peccati subuertatur; et muri Ierusalem, uirtutes scilicet anime, que habitatio est summi regis, construantur: sicut Ionas consulendo Niniuitis loquitur: Adhuc quadraginta  dies, inquit, et Niniue subuertetur . Quadragenarius numerus conuenit peccatoribus ad penitentiam, ut per ieiunium, et orationem, et saccum, et lacrymas, et deprecandi perseuerantiam, a presentibus et futuris aduersitatibus liberari, et peccatorum ueniam ab omnipotenti Deo consequi possint. Hoc numero Moyses , et Elias , et Dei Filius ieiunauerunt . Hic numerus nobis indicitur, ad preparanda corda, et animas nostras ad esum corporis Christi.

Adhuc quadraginta dies, inquit, et Niniue subuertetur. Augustinus: Euersa est Niniue, que mala erat, et bona edificata, que non erat; stantibus meniis et domibus, euersa est ciuitas, perditis  praue conuersationis moribus. Et quamuis non sit factum, quod illi homines timuerunt Iona predicante uenturum, factum est tamen quod fuerat presciente predictum. Sequitur: Et crediderunt uiri Niniuite in Domino: et predicauerunt ieiunium, et uestiti sunt saccis a maiore usque ad minorem. Saccus et ieiunium arma sunt penitentium. A maiore usque ad minorem uestiti sunt saccis, quia nullus sine peccato, nec etiam infans cuius uita est unius diei super terram . Pulcher ordo. Precipit Deus prophete: propheta predicat ciuitati; prius uiri credunt, ad bonum scilicet promptiores, sicut scriptum est: uiriliter agite, et confortetur cor uestrum, omnes qui speratis in Domino . Augustinus: uiriliter agite, ne uidelicet  otiosa sit dilectio, sed indesinenter bonum operetur, ut bonis sine defectu insistentes operibus, sine defectu eterna metatis, etiamsi grauia occurrant. Confortetur igitur cor uestrum in Domino, et estote ad hoc solliciti, ut bona faciatis, et mala patienter sufferatis, atque ad bene operandum alios predicando sollicitetis.

In hoc ergo quod uiri Niniuite in Domino crediderunt, et aliis, minoribus scilicet, ieiunium predicauerunt, formam Ecclesie doctorum tenuerunt; quia prius ipsi fecerunt, quod aliis postea predicauerunt. uiris predicantibus ieiunium, omnis etas sacco induitur. uiri non saccum sed tantum ieiunium  predicant. Illi uero quibus penitentia precipitur, ieiunio saccum addunt, ut inanis uenter et luctuosus habitus Deum fortius deprecentur. Qui Deum luxu et ambitione offenderant, eorum damnationem placant, per que prius offenderant. Prius ieiunium Deo in occulto offertur, deinde saccus, quod exterius hominibus exhibetur.

Iterum dicitur: Quis scit si conuertatur, et ignoscat Deus: et reuertatur a furore ire sue, et non peribimus? Hec uerba sub ambiguitate sunt dicta, ut dum homines de salute dubii sunt, fortius agant penitentiam, et Deum magis ad misericordiam prouocent. Ac si rex et principes eius apertius dicerent: Quis scit, si nobis conuersis conuertatur Deus; et sic ignoscat sceleribus nostris, et reuertatur  a furore ire sue, quem iam pene cepit effundere, et eo conuerso non peribimus? Sequitur: Et uidit Deus opera eorum, quia conuersi sunt de uia sua mala: et misertus est eorum Deus. Non audiuit Deus uerba, que Isrel sepe solebat promittere, dicens: Faciemus omnia quecunque dixerit nobis Deus ; sed uidit afflictionem Niniuitarum ad se clamantium in ueritate, quia prope est Dominus omnibus inuocantibus se in ueritate . Nec ait propheta, audiuit Deus uoces eorum; sed, uidit opera eorum, quia non omnis qui dicit, Domine, Domine; sed qui facit uoluntatem Patris Deum potest habere propitium . Misertas est itaque Dominus populo suo, quia sicut ipse  per Ezechielem prophetam testatur, magis uult emendationem impiorum, et uitam, quam mortem . Statim enim ut in melius mutata uidet opera, libenter mutat sententiam. Potius dicamus, quod Deus perseuerauerit in proposito, uolens misereri a principio. Non enim punire uolebat, nec puniturus erat, qui comminabatur. Sicut Niniuitis tunc, sic et quotidie populis mundi minatur Deus, ut penitentiam agant Qui si conuersi fuerint, ipse quoque sententiam conuertit, et populi conuersione mutatur, quamuis naturaliter sit immutabilis.

Quia igitur omnipotens Deus multus est ad ignoscendum , dignum est, fratres karissimi, ut a prauis actionibus recedentes, cum omni deuotione conuertamur ad eum. Si de peccatis preteritis  ueraciter penitentiam egerimus, et ab illicitis deinceps operibus recesserimus, ueniam ab eo consequi poterimus Nemo apud se tacitus dicat: Grauia non commisi peccata, quia innocenter uixi ab infantia, et idcirco peccatorum non indigeo uenia. Quisquis hoc dicit diligenter attendat, quod beatus euangelista Ioannes in Epistola sua scripsit: Si dixerimus, inquit, quia peccatum non habemus, nosmetipsos seducimus, et ueritas in nobis non est . Et beatus Iob: Quid est homo, ait, ut immaculatus sit? 

Gregorius  : Etenim ipso quo dicitur homo, terrenus exprimitur et infirmus. Homo enim ab humo  appellatus est. Et quomodo esse ualet sine macula, qui sponte sua ad infirmitatem cecidit, factus de terra? Ubi et additur: »Et ut iustus appareat homo natus de muliere.« Primam quippe uiro iniustitiam mulier propinauit in paradiso. Quomodo ergo iustus apparebit, qui de illa natus est, que iniustitie propinatrix exstitit? Sequitur: »Ecce inter sanctos Dei nemo immutabilis, et celi non sunt mundi in conspectu eius  .« Hoc celorum nomine repetit, quod sanctorum prius appellatione signauit. Nam de eisdem sanctis scriptum est: »Celi enarrant gloriam Dei, et opera manuum eius annuntiat firmamentum .

Cassiodorus: Celi, id est apostoli, in quibus tanquam in celis habitat Deus. Augustinus: Celi  enarrant gloriam Dei, id est exponunt gloriam Christi, in qua est equalis Patri; et quod Deus est, et quod gratis peccata dimittit. uel gloriam Dei, id est gloriam, qua ipse Filius Patrem glorificauit super terram; et firmamentum, id est ipsi iidem apostoli firmati Spiritu sancto, et celum facti, qui prius terra fuerant per timorem, anuntiant opera manuum eius, id est facta uirtutum Domini, que secundum hominem egit, natiuitatem uidelicet, passionem, mortem, resurrectionem, et cetera huiusmodi. Cassiodorus: Bene in primo dicuntur celi, id est alti; quia alta nuntiant. Dicuntur etiam in Christo firmamentum, id est firmati; quia pro eo opus est pati. Non enim ideo passi sunt, quia predicauerunt  uerbum in principio fuisse apud Patrem ; sed quia annuntiauerunt eumdem Dei Filium hominemque factum, passum, mortuum et resuscitatum. Unde Apostolus: Non erubesco Euangelium . Et alibi: Nos predicamus Iesum crucifixum; Iudeis quidem scandalum, gentibus uero stultitiam . Celi ergo, ut supradictum est, non sunt mundi in conspectu Dei, id est homines sancti quandiu in hoc corpusculo mortali uiuunt, iustificari a culpa perfecte nequaquam possunt, quia per naturam omnes in semetipsis propriam mutabilitatem habent. Sed dum immutabili ueritati studiose semper inherere desiderant, inherendo agunt, ut mundi et immutabiles fiant. Cumque ad hanc toto affectu se tenent, quandoque accipiunt,  ut super semetipsos ducti, uincant hoc, quod in semetipsis mutabiles exstiterunt. Quid enim mutabilitas, nisi quedam mors est? Que dum rem quamlibet in aliud mutat, quasi occidit, quod fuerat, ut incipiat esse quod non erat. De Deo namque dicitur: »Qui solus habet immortalitatem .« Solus quippe Deus immortalis est, quia solus immutabilis est. De quo per Iacobum dicitur: »Apud quem non est transmutatio, nec uicissitudinis obumbratio .« Ipsa enim mutabilitas umbra est, que quasi obscuraret lucem, si hanc per aliquas uicissitudines obumbraret. Sed quia in Deum mutabilitas non cadit, nulla eius lumen umbra uicissitudinis intercidit. Bene  autem dicitur, »celi non sunt mundi in conspectu eius;« quia per semetipsos ante districtum Dei iudicium, nec ipsi esse mundi ad perfectum possunt, qui munditie predicatores fiunt. Si igitur inter sanctos Dei nemo est immutabilis, et celi in conspectu illius non sunt mundi; quis apud se de iustitie opere presumat?

Unde et subditur: »Quanto magis abominabilis et inutilis homo, qui bibit quasi aquas iniquitatem?« Qui immaculatum prius hominem, et iustum esse per se posse negauerat, hinc  abominabilem et inutilem appellat. Abominabilem scilicet propter immunditiam macule, inutilem uero propter iniustitiam imperfecte uite. Qui tamen abominabilis et inutilis intelligi et aliter potest. Aliquando enim homo peruersus  quedam recte agere uidetur; sed per ea, que iniqua sunt, etiam ea, que eius recta sunt destruuntur. Et cum multum Deo displicent mala, neque illa placent, que uidentur bona. Homo ergo in malis suis Deo abominabilis est, et in bonis inutilis, quia dum se per praua opera Deo exsecrabilem exhibet, nec illud Deo, quod rectum uidetur, placet. Bene autem dicitur, »qui bibit quasi aquas iniquitatem.« Hoc namque quod comeditur, cum mora glutitur, quia manditur ut glutiatur. Quod autem bibitur, tantum ad glutiendum moram non habet, quantum nullam et ad mandendum necessitatem. Culpa ergo, que ab stulto homine sine ulla retractione perpetratur, quasi iniquitas bibitur. Qui enim illicita sine timore facit, quasi potum iniustitie sine obstaculo glutit.

 Si ergo, dilectissimi fratres, ut iam supradictum est, sine diuina mundante gratia natus de muliere non ualet coram Deo iustus apparere, nec immaculatus per se esse; nemo de iustitia uel sanctitate debet presumere, aut quasi hec a se habeat superbire; sed humilis omni tempore coram Deo apparere. Peccatores igitur nos esse et indignos cognoscamus, et inter huius mundi aduersa, que pro peccatis nostris iusto Dei iudicio patimur, eidem dispensatori iustissimo humiliter gratias referamus. Iusti quippe iudicis dispensatione sustinemus aduersa; quia qui bona agere poteramus, gratis perpetrauimus illicita. Nos ergo, qui bene uiuendo, lumen ueritatis, et bona predicando,uiam salutis  populo Dei ostendere debuimus; praua agendo, aduersum nos Deum irritauimus; et idcirco innumerabiles corporum, et eris incommoditates cum omni populo sustinemus. Ecclesiasticorum quippe uirorum culpa simplex populus Dei plerumque patitur flagella. Unde et Dauid Ecclesie predicatorum personam gerebat, cum angelo percutienti dicebat: Ego sum qui peccaui, ego qui inique egi: isti qui oues sunt, quid fecerunt? 

Eosdem etiam Ecclesie rectores, praue uiuentes, Ieremias in spiritu preuidens, ac deflens, dicebat: uie Sion lugent eo quod non sint qui ueniant ad solemnitatem . Allegorice. uie  lugent, quoties Ecclesia, id est fidelis populus intus forisue pro peccatis suis repletur furoris Dei amaritudine. Merito lugent uie, porte iacent destructe, gemunt sacerdotes, squalide sunt uirgines, ut totius tabulatura domus quaternario numero designata concussa uideatur. Unde alibi idem Ieremias ait: State in uiis, et uidete, et interrogate uias Domini , etc. uie sunt patriarche, prophete, et alii per quos ad Christum, qui uera uia est, peruenitur. Sicut enim sancti homines lux dicuntur a Christo, sic non incongrue uie possunt dici ab ipso. Unde Abraham prima credendi uia appellatur. Hi sunt uie Sion, id est celestis ciuitatis. He lugent et gemunt, quod non sint qui ueniant ad solemnitatem celestis patrie. Quare? Quia destructe sunt  porte: qui enim presunt officio, nec ipsi intrant, nec alios intrare permittunt. Sacerdotes gementes, quia scilicet lugent uie; uirgines squalide, quia destructe sunt porte. Iure autem sacerdotes uirginibus copulantur; quia uirginitate sacerdotium pollet, et uirginitas regimine sacerdotum eget. Quibus constupratis gradibus, sequentium turba commoritur. Unde generaliter sequitur; Et ipsa, scilicet sancta Ecclesia, oppressa est amaritudine, quia capite languente, id est ordine prepositorum praua agente, omnia membra, subiecti scilicet populi, inficiuntur, id est patiuntur, diuersis uidelicet cladibus affliguntur. Quando rectores populi recta uia non gradiuntur, grauiter corruunt, qui sequuntur. Inde est quod sepe gelu fructus terre urit, siccitas  arefacit, grando percutit, urens uentus uacuas segetes reddit, nimietas pluuiarum exstinguit et ad maturitatem peruenire non sinit, eris tempestas atterit et disperdit. Ecclesia ergo, peccatis tam rectorum quam subditorum exigentibus amaritudine opprimitur; quia sepe ei fames incumbit, pagana gens illius terminos inuadit, luporum rabies humana membra laniare presumit, hereticorum peruersitas eius filios seducere ac sui erroris ueneno inficere appetit.

Moraliter. uie Sion lugent, eo quod non sint qui ueniant ad solemnitatem, uirtutes scilicet ad supernam Ierusalem ducentes, ad solemnitatem anime cui sponsus ablatus est, cum anima de arce superne  intentionis ad exteriores labitur actiones. Solemnitas eius est uite celestis intima contemplatio: sed non sunt qui ueniant ad solemnitatem, effectus scilicet prioris uite non ueniunt ad solemnia contemplationis diuine, quia destructe sunt porte sensuum.

Sunt enim porte mortis, sunt et iustitie, de quibus dicitur: Aperite mihi portas iustitie, et ingressus in eas confitebor Domino , etc. Tertio portas Ierusalem sibi anima fidelis cupit. Et est notandum, hic tria distingui, scilicet porta qua intretur, et quid intus fiat, et qui intrent in eam. Quasi diceret: Ut illa hereditas possit cognosci, o prophete et apostoli, qui portatis claues regni celorum, aperite mihi portas iustitie, id est doctrinam  sacre Scripture, que docet iustitiam. Augustinus: Ecce ostenditur, qua porta intretur; et quasi quis quereret, quid intus facies? respondet: Ingressus in eas confitebor Domino, id est laudabo. Cassiodorus: Per has enim portas doctrine ingressi uere Deum laudant. Extra catholicam autem Ecclesiam laus Dei non est. Per portam igitur spiritualis doctrine, que spiritualibus scilicet regitur sensibus, regnum celorum a perfectis intratur hominibus. He autem omnes porte ducunt ad unam portam, que est Christus: et hec est porta Domini, id est hec porta Dominus est, ad quam ille porte ducunt. Unde ipse ait: Ego sum ostium, per quod si quis introierit saluabitur . Et alibi: Nemo uenit ad Patrem nisi per me . Cassiodorus:  Hec porta est, per quam iusti intrant. Unde subdit: Iusti intrabunt in eam , id est per eam intrabunt in celum, ubi iam boni et mali non erunt permisti.

Ut ergo superius iam dictum est, sunt porte mortis; sunt et iustitie, de quibus etiam Isaias ait: Aperite portas, et ingredietur gens sancta uel iusta . Sed quia mors intrauit per fenestras nostras , squalet, ut supradictum est, anime uirginitas, et gemit regale sacerdotium, dum pro uirtutibus replemur amaritudine uitiorum. Egrediamur ergo de portis mortis, et portas uite reedificemus, interrogantes que sit Domini porta, ut ambulemus in ea. Porta itaque Domini, Dominus est; quia per seipsum nos dignatus est ad fidem uocare, et facit  nos seipsum querere, inuenire, inuentumque diligere, in se sperare, et per seipsum celeste regnum intrare, et in seipso sine fine gaudere. Hec igitur porta bonitas Domini est; quia, ut ait sanctus Dauid: Beneplacitum est Domino super timentes eum, et in eis qui sperant super misericordia eius . Et iterum: Inquirentes autem Dominum non minuentur omni bono . Ieremias etiam de Dei bonitate loquens, ait: Bonus est Dominus sperantibus in eum, anime querenti illum . Quis enim uere sustinet Dominum, nisi qui caritatis studio exclusus est ab omni labe uitiorum? Quis sperat, nisi qui uere diligit et optat? Quod enim speramus, per patientiam exspectamus. Sic  qui sperat, sustinet; qui autem sustinet, per patientiam excludit carnales affectus. Recte ergo dicitur: Bonus est Dominus sperantibus in eum; quia qui illum per caritatem sustinent, ipsius gratia adiuti, in hac uita ab imminentibus periculis, et in futura ab eternis eripiuntur penis. Qui enim sperant, non delinquunt. Unde Dauid beneficia Dei erga se recognoscens, ipsumque humiliter ac deuote laudans, dicebat:

Bonitatem fecisti cum seruo tuo, Domine, secundum uerbum tuum . In hac nona TETH, scilicet littera, in persona Ecclesie gratias Deo agit propheta de humiliatione et patientia sua, per quam uenit ad iustitiam; et quia bonum est humiliari. Nam patientia tollit tristitiam, et prestat etiam in  tribulationibus iucunditatem. Ideo congrue huic octonario prescribitur littera TEHT, que interpretatur bonum uel exclusio, quia hic de penitentia agit, que excludit tristitiam de aduersis, et facit bonum et iucundum pati, Martyres enim, qui uere militant Christo, persecutiones, gladios, incendia non timentes; infestis etiam regibus se obtulerunt, atque in sua patientia eos uicerunt. Quasi diceret: Doce me iustificationes tuas, quia iam fecisti, o Domine, bonitatem, uel iucunditatem, uel suauitatem cum seruo tuo. Fecisti ut bonum delectet, faciendo filium qui seruus fuit. Et est magnum Dei donum, ut bonum opus non timore pene fiat, sed amore iustitie; non seruiliter, sed liberaliter. Seruus enim, quod prius erat, non manet in domo in eternum;  filius manet, quod modo est. De seruo enim factus est filius. uel ita etiam: Modo intelligatur seruus, scilicet humilis, non superbus. Magnum est ergo, ut iam diximus, donum Dei, quo aduersa patienter toleramus, et de beneficiis collatis humiliter Deo gratias referimus, de perpetratis culpis penitentiam agimus, et ut ne iterum peccemus, nosmetipsos prudenter castigamus. Nam qui uere Deum cognoscit et diligit, benignum esse illum et misericordem intelligit. Benignitatem quippe Dei Psalmigraphus in multis expertus fuerat, cum de illo deuote et cum quadam admiratione dicebat: Quam bonus Isrel Deus, his qui recto sunt corde !

Augustinus: Fidelis seruus erroris sui recordans,  et inde penitens, seque castigans, cum admiratione dicit: Quam bonus, id est iucundus est Deus Isrel! quod non semper mihi uisum fuit. Sed quibus est bonus et iucundus? His uidelicet qui recto sunt corde. Peruersis autem peruersus uidetur. Sequitur: Mei autem pene moti sunt pedes; pene effusi sunt gressus mei. Quasi diceret: Modo fateor bonum esse Deum; sed prius, cum non rectum cor esset mihi, pene moti sunt pedes mei ad errandum, pene effusi sunt gressus mei ad lapsum. Non omnino moti sunt pedes, uel effusi sunt gressus, sed pene; quia ceperam errare, sed non erraueram; ceperam cadere, sed non cecideram: et sunt idem pedes et gressus, scilicet mentis affectus. Cassiodorus: uel pedes accipit pro arbitrio mentis quod a ueritate  discrepabat, cum perfecte Deum esse bonum non cognoscebat. Non ergo perit, quia cito rediit, dum Deum rectis corde summe bonum esse credidit.

Recte ergo dicitur: Bonus est Dominus sperantibus in eum. . Et ne otiosa sit spes, continuo subdit: Anime querenti illum; quoniam qui sperat, necdum habet, sed fruitur in spe quod habebit in re. Unde dicitur: In lectulo meo per noctem quesiui quem diligit anima mea . Ubi quatuor omni querenti necessaria notantur: ut scilicet apud se primum deliberet, quid querat; et ubi, et quando, et quandiu, donec scilicet inueniat. Qui enim in lecto quietis, et in nocte cecitatis Deum  querit, nulli dubium quod inuenire non potest. Qui ergo sponsum anime, id est Christum inuenire desiderat, lectum exeat, ad diem ueniat, querat donec inueniat. Ubi autem Deus querendus sit, Moyses innuit, cum ait: Prope est uerbum in ore tuo, et in corde tuo . De quo etiam Dauid dicit: In pace factus est locus eius, et habitatio eius in Sion . Ac si apertius diceret: In pace factus est locus eius, Dei uidelicet in illis qui pacem in se fecerunt habentes concordiam cum moribus sanctis, et litigium cum uitiis. Nam non potest esse, quandiu homo in hoc tabernaculo ingemiscit, ut fomes peccati eum non inquietet; sed ei consentire non debet. Si autem surrexerit ira, talem se faciat, ut in eo non inueniat arma iniquitati, quibus extendat  manum ad proximum. uel si surrexerint alii motus illiciti, non instrumenta inueniant iniquitatis. Unde Paulus: Est peccatum in uestro mortali corpore, sed non regnet . Nam oportet ut quisquis sit in Iudea, id est per confessionem recipiat remissionem, ut sic Deum uidere mereatur; nunc per fidem, postea secundum speciem. Postquam ergo uidens est Isrel, restat ut sit Ierosolymitanus, et sic pacem habeat cum Deo; quia, quandiu quisque confiteri dedignatur, quasi cum Deo per elationem rixatur; quandiu displicet Deo, quod nobis placet cum eo rixamur. Sibi enim displicet ebrietas, nobis placet; sibi displicet furtum, nos laudamus furem; sibi displicet nouitas, nobis uetustas; et sic ab eius  imagine in qua creati sumus, nosmetipsos exterminamus. Sed si quandoque nobis placuerit, quod sibi placet; iam cessamus a rixis; et pacem cum eo facimus, reformando nos sue imagini. Unde et nunc dicitur: Factus est in pace locus eius, et tandem habitatio eius in Sion erit, id est in ueris contemplatoribus, non contemplantibus ea que uidentur, sed que non uidentur .

Ut ergo iam dictum est, Bonus est Dominus sperantibus in eum, anime querenti illum, sed in loco pacis. In pace quippe factus est locus, id est in cordibus Deum et proximum diligentium, pacem et concordiam amantium, lites et rixas odientium, est habitatio eius. Ipse quippe loquitur pacem in plebem suam, et in eos qui conuertuntur ad ipsum .  Quia ergo Deus immensus est, semper querendus est, et exspectandus, et inter presentis temporis flagella deuote inuocandus; quia profecto ipse est miserorum salus, et afflictorum ad se ueraciter clamantium liberator piissimus.

Inter aduersa igitur, dilectissimi fratres, que iuste nobis pro peccatis nostris inferuntur, mala que fecimus, necesse est ut ad memoriam reducamus, et eidem iustissimo iudici gratias agamus, eiusque iustitiam laudemus, ut ipsius clementia simul et a uitiorum sordibus mundari, et ab imminentibus malis liberari possimus. Unde Hispaniarum doctor Isidorus  . Si uis purgari a culpa inter flagella  te accusa, et Dei iustitiam lauda. Et iterum: Qui inter Dei flagella murmurat, iustitiam iudicantis accusat, eumque amplius ad iracundiam prouocat. Nam et beatus Iob in flagella Dei non murmurabat, sed equanimiter ea tolerans, dicebat: Non contradicam sermonibus sancti . Nequaquam de iustitia percutientis murmurat, qui percussorem suum, etiam inter uerbera sanctum uocat. Gregorius  . Sciendum est, quia aliquando nos aduersarius, aliquando autem conterit Deus. Ex contritione autem aduersarii, a uirtute decidimus; per contritionem uero Domini fracti a uitiis in uirtute roboramur. Hanc contritionem Propheta conspexerat, cum dicebat: »Reges eos in uirga ferrea, et tanquam uas figuli confringes eos .«

 Quasi diceret: Dabo tibi gentes, et merito: quia non eris tyrannus in uirga ferrea, id est in iustitia inflexibili, uel in regali potestate, sed in misericordia. Augustinus: Et confringes eos, ad uitam, tanquam uas figuli, id est secundum hoc quod sunt uas figuli, scilicet lutum, id est quidquid de peccatore  limo contraxerunt, conteres in eis. uel ita ut partim in bono, partim in malo accipiatur iuxta illud Simeonis: Ecce positus est hic in ruinam, et in resurrectionem multorum ; ut qui iustus est iustificetur adhuc: et qui sordidus  est, sordescat adhuc . Cassiodorus: Reges, inquit, in uirga ferrea castigando bonos uidelicet in misericordia. Hec est regalis potestas Christi. Et confringes  eos, peccatores scilicet, permittendo eos amplius sordescere, qui sunt tanquam uas figuli, quod et luteum est, et facile frangitur.

 In uirga itaque, ut dictum est, nos Dominus regit et conterit; quia dispensationis sue forti rectitudine cum nos interius reficit, exterius affigit. Nam quo regimine uirtutem carnis humiliat, intentionem spiritus exaltat. Unde et hec eadem contritio uasi figuli comparatur, sicut per Paulum dicitur: »Habemus thesaurum istum in uasis fictilibus ,« id est in corporibus. Qui simul contritionem et regimen exprimens, ait: »Licet is, qui foris est noster homo, corrumpitur: tamen is, qui intus est, renouatur de die in diem  Sanctus igitur uir, qui appropinquare Deo etiam per  flagella desiderat, per spiritum humilitatis dicat: »Qui cepit, ipse me conterat .« Plerumque enim uitiorum contritionem in nobis Dominus agere inchoat, sed cum mens ex ipso exordio profectibus extollitur, et se iam quasi de uirtutibus erigit, seuienti contra se aduersario aditum pandit; qui cordis intima penetrans, omne quod in ea de studio bone inchoationis inuenerit, confringit; tantoque se uehementius in eius confractione exhibet, quanto et grauius, quia uel ad modicum fuerat proiectus, dolet. Unde et teste Euangelio uoce ueritatis, ad neglectam domum conscientie spiritus qui solus exiit, cum spiritibus septem redit . Ne ergo post diuine  correptionis exordia antiquus hostis subrepat, atque ad uirtutum confractionem trahat; sanctus uir congrue exorat, dicens: »Qui cepit, ipse me conterat.« Ac si aperte dicat: Hoc quod in me exorsus est, perficere feriendo non desinat, nec desertum me aduersario ad contritionem tradat. Unde et bene subditur: »Saluat manum suam, et succidat me.« Sepe namque fiducia longe prosperitatis inflati, in quodam statu elationis erigimur. Cumque nos extolli Conditor conspicit, si amorem suum erga nos per uerbera non exercet, quasi ad ferienda nostra uitia manum ligatam tenet. An non affectu sui manum ligauerat, cum peccanti populo dicebat? »Iam non irascar tibi, et zelus meus recessit a te .« Soluat ergo manum dicitur, et exerceat affectum.  Recte autem subiungitur: »Et succidat me.« Cum enim securos nos, ac de uirtutum affluentia elatos repentinus uel flagelli dolor, uel infirmitatis tentatio percutit, protinus ab status sui uertice mentis nostre elatio succisa cadit, ut de semetipsa nichil audeat, sed infirmitatis ictu prostrata manum leuantis querat. Hinc est quod sancti uiri, cum de occulta erga se dispositione suspecti sunt, plus prospera ipsa pertimescunt. Tentari appetunt, flagellari concupiscunt; quatenus incautam mentem dolor et metus erudiat, et in hac peregrinationis uia, hoste ex insidiis erumpente, sua eum deterius securitas sternat. Hinc Psalmista ait: Proba me, Domine, et tenta me: ure renes meos, et cor meum «

 Quasi diceret: quia dilecta nullus intelligit, ne quid occultorum meorum lateat me; proba me, Domine, et tenta me, id est tentationibus proba me, hoc est iudica me probatum, uel indica; non tibi, quia omnia nosti, sed mihi et hominibus, ne quid delicti remaneat. Ideo, dicit, tenta me; quia, nisi tentaret, negligentes essemus. Cassiodorus:

Nota quod tentat Deus, tentat homo, tentat diabolus; sed aliter Deus, aliter homo, et aliter diabolus. Tentat Deus ut erudiat; tentat homo ut quod nescit discat; tentat diabolus ut seducat. Dei ergo tentatio probatio est, qualiter Deus tentauit Abraham . Attende, quod hic perfectus uir in persona perfectorum precatur tribulationes, ne quis de eis murmuret. Unde subdit, et  igne tribulationis scilicet, ure renes meos et cor meum. Augustinus. Ure renes meos et cor meum, id est adhibe purgatorium medicinale tribulationis delectationibus meis, ne quid mali delectet me; et cogitationibus, ne quid mali cogitem. Cor namque pro cogitationibus, renes uero pro delectationibus posuit. Quia igitur Dei flagellis a peccatis purgamur, ne negligentia torpeamus; aduersus Deum in eis murmurare non debemus. Ad utilitatem quippe nostram proficit, dum nos diuina bonitas uerberibus atterit. Nam et in hoc mundo ad hoc nati sumus, ut preuaricationis sententiam toleremus. Quod sanctus Dauid intelligens, imo pro certo  sciens, lacrymans dicebat: Ego in flagella paratus sum, et dolor meus in conspectu meo semper . Cassiodorus: Paratus sum ad flagella, sciens me deliquisse, Augustinus: Ad flagella paratus, id est ad hoc sum natus, ut flagella feram, quia flagellat Deus omnem filium quem recipit .

Recte quippe uir sanctus ait, ad flagella paratus sum; quia dum bonorum uirorum mentes sue corruptionis uulnus  sine putredine non esse considerant; libenter se sub manu medici ad sectiones parant; ut aperto uulnere uirus peccati exeat, quod sana cute intus occidebat. Unde et adhuc subditur: »Hec mihi sit consolatio, ut affligens me dolore, non parcat.« Electi quique, cum perpetrasse  se illicita nouerunt, sed prescrutantes inueniunt, quia nulla pro illicitis aduersa perpessi sunt; ui immense formidinis tabescunt, pauore estuant, sinistris agitati suspicionibus laborant; ne in eternum se Dei gratia deseruerit, quos in presenti uita mali sui retributio nulla castigat. Timent, ne ultio, que suspenditur, grauior in fine seruetur. Feriri paterna correctione desiderant, et dolorem uulneris medicamentum salutis putant. Recte ergo nunc dicitur: »Hec mihi sit consolatio, ut affligens me non parcat.« Ac si aperte dicat: Quia quibusdam hic parcit, ut eos in perpetuum feriat, et alios percutit, ut eis in perpetuum parcat, ex afflictione consolor; quia corruptionis humane putredinem sciens, ad spem salutis ex uulnere certus reddor. Quod quia non tumente, sed humili mente  edidit, subiungendo, ut prediximus, patefecit, dicens: »Non contradicam sermonibus sancti.« Plerumque ad nos uerba Dei non sunt sonitus dictorum, sed effectus operationum. In eo enim nobis loquitur, quod erga nos tacitus operatur. Beatus igitur Iob sermonibus Dei contradiceret, si de eius percussionibus murmuraret. Sed quid de percussore suo sentiat, indicat, qui, sicut iam diximus, quem ferientem tolerat sanctum uocat. Nam et quod ipse Deum in flagellis suis laudat, quid nos in percussionibus nostris agere debeamus, insinuat. Typum enim sancte Ecclesie tenet, et ideo in suis uerbis atque operibus uniuersam Ecclesiam docet.

Sequitur: »Que est enim fortitudo mea ut sustineam? aut quis finis meus ut patienter agam?«  Sciendum tamen est quod alia iustorum, atque alia est fortitudo reproborum. Iustorum quippe fortitudo est, carnem uincere, propriis uoluptatibus contraire, delectationem uite presentis exstinguere, huius mundi aspera pro eternis premiis amare, prosperitatis blandimenta contemnere, aduersitatis metum in corde exstinguere. Reproborum uero fortitudo est transitoria sine cessatione diligere, contra flagella Conditoris insensibiliter perdurare, ab amore temporalium rerum, nec ex aduersitate quiescere, ad inanem gloriam etiam cum uite detrimento peruenire, malitie augmenta querere, bonorum uitam non solum uerbis ac prauis moribus, sed etiam gladiis impugnare,  in semetipsis spem ponere, iniquitatem quotidie sine illo desiderii defectu perpetrare. Hinc est quod electis per Psalmistam dicitur: uiriliter agite, et confortetur cor uestrum, omnes qui speratis in Domino . Ac si diceret: uiriliter agite, id est nolite deficere in laboribus; et confortetur cor uestrum in spe tante mercedis, etiamsi caro infirmatur; omnes qui speratis in Domino, non in seculo, scilicet qui premium laboris uestri speratis in Domino, et non in alia re, nisi in ipso Domino. De fortitudine etiam reproborum per Isaiam prophetam eisdem reprobis dicitur: ue qui potentes estis ad bibendum uinum, et uiri fortes ad miscendam ebrietatem. .« Hinc per Salomonem, quoniam sancti quique sine ulla debilitate desiderii internam  requiem contemplantur, dicitur: »En lectulum Salomonis sexaginta fortes ambiunt ex fortissimis Isrel; omnes tenentes gladios, et ad bella doctissimi .« Hinc Psalmista contra reprobos Redemptoris uocem in passione positi insinuans, ait: »Ecce ceperunt animam meam, irruerunt in me fortes .« Quam bene utramque fortitudinem Isaias complexus est, dicens: »Qui confidunt in Domino mutabunt fortitudinem .« Qui enim nequaquam, »sument,« sed, »mutabunt,« dixit; profecto patenter innotuit, aliam esse, que ponitur, et aliam que inchoatur. An non etiam reprobi fortes sunt, qui ad presentis uite concupiscentiam tot laboribus currunt, periculis se audacter obiiciunt, pro lucris contumelias libenter ferunt, ab appetitus  sui libidine nulla uicti contrarietate resiliunt, percussionibus durescunt, et mala mundi tolerant pro mundo, eiusque, ut ita dixerim, gaudia querentes perdunt, nec tamen hec pendendo fatigantur? Unde ex humani generis uoce per Ieremiam dicitur: »Inebriauit me absynthio .« Ebrius quippe, quod patitur, nescit. Absynthio igitur est ebrius, qui pro amore presentis seculi a preceptis Dei et sensu rationis est alienus: dum quidquid pro mundo sustinet, leue estimat; laboris amaritudinem, quam tolerat, ignorat; quia nimirum delectabiliter ad cuncta ducitur, in quibus penaliter fatigatur. At contra uir iustus ad mundi pericula pro mundo toleranda debilis esse studet, finem suum conspicit, presens uita, quam sit transitoria, attendit, et pro ea exterius labores  perpeti renuit, cuius intrinsecus delectationem uincit. Beatus igitur Iob presentis uite aduersitatibus pressus, ex sua dicat, dicat et ex omnium uoce fidelium: »Que est enim fortitudo mea ut sustineam? aut quis finis meus ut patienter agam?« Ac si aperte insinuet, dicens: Mala mundi pro mundo tolerare nequeo, quia iam in eius desiderio fortis non sum. Dum enim presentis uite finem conspicio, cur pondus eius patior, cuius appetitum calco? Et quia iniusti quique, ut diximus, tanto fortius labores illius perferunt, quanto auidius eius delectatione pascuntur; recte mox eamdem reproborum fortitudinem subdit, dicens:

 »Nec fortitudo lapidum fortitudo mea, nec caro mea enea est.« Quid hoc loco ere aut lapidibus, nisi insensibilium hominum corda signatur, que sepe et supernos ictus accipiunt, et tamen nulla discipline percussione mollescunt? Quo contra electis per prophetam, pollicente Domino, dicitur: »Tollam uobis cor lapideum, et dabo uobis cor carneum :« Paulus quoque ait:« Si linguis hominum loquar, et angelorum, caritatem autem non habeam, factus sum uelut es sonans, aut cymbalum tinniens . Scimus autem, quod percussi lapides clarum sonitum reddere nequeunt; es uero cum percutitur, canorus ualde sonitus ex eius percussione formatur. Quod quia ut lapides uita caret, sensum in sonitu non habet. Et sunt nonnulli, qui lapidibus similes, ita ad  pietatis precepta duruerunt, ut cum eos percussio superne animaduersionis examinat, nequaquam sonitum humilis confessionis reddunt. Quidam uero metallo eris in nullo discrepantes, cum flagella superne percussionis, accipiunt, pie confessionis sonitum emittunt, sed quia humilitatis uoces ex corde non proferunt, ad statum salutis reducti nesciunt quod promiserunt. Illi ergo more lapidum percussi, nec uoces habent; isti autem in nullo eris imitationem fugiunt, qui in percussione positi, bona, que non sentiunt, loquuntur. Illi uenerationi ferientis et uerba denegant: isti pollicentes quod non implent, sine uita clamant. uir igitur sanctus reproborum duritiam, inter uerbera fugiens, dicat in persona electorum: »Nec fortitudo lapidum, fortitudo mea, nec  caro mea enea est.« Ac si aperte fateretur, dicens: Reproborum similitudinem sub discipline uerbere fugio, nec more lapidum ita obdurui, ut sub percussionis stimulo, a mysterio confessionis obmutescam; nec rursum quasi es uocem confessionis resono, et sensum uocis ignoro.

Nos ergo, dilectissimi fratres, necesse est ut exemplo beati Iob inter Dei flagella fortitudinem lapidum et eris insensibilitatem fugiamus; id est duritiam mentis, et uoces infructuose confessionis caueamus; uidelicet ut nec mens ad recolenda Dei beneficia obdurescat, nec ad proferendas humilis confessionis et laudis uoces sensus torpeat; sed inter uerbera humiliter confitendo peccata nostra cognoscamus, et Dei iustitiam laudemus. Unde Ieremias  in spiritu sanctam Ecclesiam inter presentis mundi pericula constitutam preuidens, eiusque miseriis ut uir pius condolens, consulendo loquitur, dicens: Consurge, lauda in nocte, in principio uigiliarum, et effunde sicut aquam cor tuum ante conspectum Domini. Leua ad eum manus tuas pro animabus paruulorum tuorum, qui defecerunt in fame, et pereunt in capite omnium compitorum . Consurge, inquit, propheta, et lauda in nocte et cetera. In nocte consurgit, qui de tribulatione uel angustia presentis uite spe celestium bonorum eleuatus, torporem negligentie excutit, et indefessus contra omnia aduersa uiriliter se accingit. Lauda, inquit, in principio uigiliarum; quia  uidelicet callidus hostis dum flagella ingerit, ut Deus blasphemetur, intendit. Unde ait beatus Iob: Sicut Domino placuit, ita factum est; sit nomen Domini benedictum . In principio uigiliarum laudare debemus, ut omnia, que agimus aut patimur, ad laudem et gloriam eius referamus, ne torpentes in principio operis, opprimamur somno deceptionis. Unde Apostolus: Omnia in gloriam Dei facite : gratias agentes Deo et Patri per Christum . Debemus Deum uoce et corde laudare, et nomen Christi non tantum uerbis, sed et factis exaltare. Ac si diceret: Omnia in nomine Domini nostri Iesu Christi, non ad uestram, sed ad gloriam eius facite, gratias agentes, non legi, sed Deo et Patri per ipsum Christum, per quem dedit  omnia. Quasi diceret: omnia non solum que facitis opere aut uerbo, sed et in cogitatione, et si qua alia sunt. uel quidquid facitis, facite omne, id est perfectum Deo attribuendo, et hoc est in nomine Domini Iesu Christi.

In principio ergo uigiliarum, ut dictum est, Deum laudare debemus, id est ut omnia bona que agimus, aut aduersa que patimur, ad Dei laudem referamus. Sciendum tamen est, quia multe sunt uigilie, in quibus laudandus est Deus; et maxime precauendum, ne ex initio intentionis opus condemnetur. Cum autem opus bene incipitur, restant adhuc uigilie quibus usque ad finem in gloria Dei consumetur. Effunde, inquit, sicut aquam cor tuum. Ille sicut aqua cor effundit in conspectu Domini,  qui ex intimo affectu cordis lacrymas producit compunctionis; quia sacrificium Deo spiritus est contribulatus . Si tamen tantus lacrymarum imber non affuerit, non est desperandum. Unde dicitur: Expandi manus meas ad te; animam meam sicut terram sine aqua tibi . Cassiodorus: Expandi in oratione manus ad te, formam crucis significans, que et salus. uel expandi manus meas ad te, id est dilataui affectus uel opera que prius erant contracta; et anima mea, que est per se sicut terra sine aqua, heret tibi, non mihi, quia eam rigare non possum. Augustinus. Tu Deus complue animam meam, ut fructum plus afferat, quia arida est. Animam arentem sicut terram sine aqua penitens coram Domino expandit, ut irriget  imbribus suis, ille qui sitienti populo aquas de petra produxit . Cor quoque sicut aqua effunditur, quoniam liquefactum amore Dei et proximi quasi glacies caritatis calore resoluitur.

Unde sequitur: Leua ad Deum manus tuas pro animabus paruulorum tuorum. Pro paruulis manum ad Deum leuat, qui opera misericordie pro humilibus membris Christi exaltat, qui fame et siti pereunt, quia terrenis adheserunt. Hec est autem perfecta caritas, ut cor quasi aqua effundatur ad Deum, et manus misericorditer leuentur ad proximum. Sicut Moyses leuasse manus legitur, ne populus Dei uinceretur ; sic paruuli Ecclesie, uel tenere cogitationes anime uincuntur, nisi maiorum  patrocinio uel diuino auxilio conseruentur. Unde in Cantico amoris spiritualis dicitur: Anima mea liquefacta est, ut locutus est  Christus. Non enim cor uel anima resoluitur a frigore infidelitatis, nisi calore diuine inspirationis. Ideo ergo semper orandum, ut surgat Aquilo, ueniat auster, et fluant aromata caritatis . Tunc enim fluunt aromata orationum, cum mens diuino Spiritu afflatur. Sed ne sola Dei dilectio sufficere uideatur, leuande sunt manus pro paruulis, qui pereunt fame uerbi Dei in capite omnium compitorum. Nisi enim in uiis et in capite compitorum essent, fame uel siti uerbi Dei, et aduersitatibus mundi huius non laborassent. Illud iter dicitur compitum in quo plures uie sese petunt quasi triuium.  Reuocandi ergo sunt populi fideles, id est paruuli Ecclesie de triuiis, de plateis, et de capite omnium compitorum, ut ueniant ad Domini prandium, ne fame uerbi Dei pereant in perpetuum. Leuande sunt manus Moysi, scilicet prepositorum Ecclesie, ut Amalech uincatur, id est, ut diabolus superetur, Deus miseris propitietur, peccata et uitia caueantur, Dei flagella mitigentur, eris temperies uel commoditas reddatur, Deique iracundia auertatur. Sed illi sine dubio possunt impetrare quod petunt, qui ueraciter Deum et proximum diligunt.

Unde Dominus ad Ieremiam: Si steterit Moyses, et Samuel coram me, non est anima mea ad populum istum . Gregorius  : Omissis tot Patribus,  soli Moyses et Samuel ad medium deducuntur: quorum mira obtinendi uirtus ostenditur, dum nec ipsi intercedere posse dicuntur. Quasi nec illos audio, quos propter magnum petitionis sue meritum minime contemno. Quid ergo est, quod Moyses et Samuel ceteris Patribus in postulatione preferuntur, nisi quod duo isti tantum in omni testamenti ueteris serie etiam pro inimicis orasse leguntur? Unus a populo lapidibus impetitur, et tamen pro lapidatoribus deprecatur; alter ex principatu eiicitur et tamen benigne respondit, dicens: Absit a me hoc peccatum, ut cessem orare pro uobis. Si Moyses et Samuel, inquit, steterint coram me, non est anima mea ad populum istum . Quasi diceret: Nec illos modo pro hoc audio, quos  magne uirtutis merito orare etiam pro inimicis scio. uirtus ergo uere orationis est celsitudo caritatis; quia tunc quisque quod recte petit, adipiscitur, cum eius animus nec in petitione odio inimici fuscatur.

Si ergo, karissimi, que petitis a Deo feliciter cupitis obtinere, ueram uobis inuicem caritatem exhibete. Si imminentes queritis pestilentias euadere, puras in conspectu Dei orationes offerte. Summo tamen studio orandus est Deus, ut fidelem  populum non ad damnationem percutiat, sed misericorditer flagellando corrigat; quia, quoties peccatores feriendo erudit, ad hoc flagella emittit ut parcat. Cum uero uitam in peccato permanentis feriendo concludit, flagellum emittit, sed non parcit. Qui enim flagellum emisit, ut parceret, ad hoc quandoque emittet, ne parcat. In hac enim uita tanto magis Dominus studet, ut parcat, quanto magis exspectando flagellat. Unde est illud: Ego quos amo, arguo, et castigo . De flagello autem damnationis scriptum est. In operibus manuum suarum comprehensus est peccator . Quasi diceret: Non processit a Deo, quo impius puniatur, sed a seipso, quia ipsa peccata sunt ei cruciatus et tormenta. De flagello etiam damnationis  per Ieremiam Dominus dicit: Plaga inimici percussi te castigatione crudeli . Iterum per eumdem Ieremiam Isreli Dominus dicit: Faciam consummationem in cunctis gentibus, in quibus dispersi te; te autem non faciam in consummationem; sed castigabo te in iudicio, ut non tibi uidearis innoxius . Quasi diceret: Non tradidi te pene sed eruditioni; ut iudicarem quasi proprios, non perderem quasi alienos. Si ergo, ut supradictum est, ab omnipotenti Deo obtinere querimus ea que petimus, necesse est ut inuicem nobis ueram caritatem exhibeamus. Qualiter uero nobis sit orandum, uel quid in oratione petendum, ipse sapientissimus magister ostendit, qui suis discipulis in Euangelio ait:

 Pater noster, qui es in celis; sanctificetur nomen tuum; adueniat regnum tuum; fiat uoluntas tua sicut in celo et in terra. Panem nostrum quotidianum da nobis hodie; et dimitte nobis debita nostra, sicut et nos dimittimus debitoribus nostris; et ne nos inducas in tentationem; sed libera nos a malo. Amen. . Hec  oratio Dominica uocatur, quia eam Dominus discipulos docuit, ideoque a Domino Dominica uocatur; hec igitur fuit causa huius orationis. Discipuli Dominum rogauerunt, ut doceret eos, qualiter orare deberent. Quibus ille benignissimus magister ait: Non necesse est ut multum loquamini in oratione; quia Dominus omnipotens scit, quid opus sit, antequam petatis eum. Cum oratis ergo dicite: Pater noster . Pater dicitur a  patrando, id est a perficiendo. Qui ergo Patrem uocat Dominum, talem se debet preparare, ut dignus sit filius eius uocari. Quem si iniuste uocat, pro ipsa uocatione iniusta supplicium recipiet. Sicut enim bonus filius imitatur bonum patrem, ut Isaac imitatus est Abraham, et Iacob Isaac; sic nos, qui Deum Patrem uocamus, ut boni filii sanctitatem illius imitari debemus, ut simus sancti et immaculati in conspectu eius , iuxta quod ipse dicit: Sancti estote, quoniam ego sanctus sum,  Dominus Deus uester . Primum fuit Deus omnipotens Hebreorum Pater et sanctorum antiquorum, iuxta quod ipse dicit per prophetam: Filius meus primogenitus Isrel . Et iterum Filios enutriui et exaltaui , etc. Sed quid factum est? Desinit illorum esse Pater propter illorum infidelitatem. Noster autem propter misericordiam suam factus est Pater per fidem et dilectionem, cui supplicamus quotidie dicentes: Pater noster, qui es in celis. Pater duobus modis Deus omnipotens dicitur: uel quia patrauit nos, id est celabiter compegit in utero matrum nostrarum et carnem et animam, cum non essemus; uel quia fecit nos renasci ex aqua et Spiritu Sancto, cum perditi essemus. Prima natiuitas fecit nos filios preuaricationis;  secunda reconciliationis, dimittendo nobis omnia peccata nostra originalia et actualia.

Qui es in celis. Psalmista dicit Deo: Si ascendero in celum, tu illic es; si descendero in infernum, ades . Quasi diceret: Quo fugiam te iratum? Nusquam scilicet; quia, si ascendero in celum, tu illic es, id est si me superbiendo extulero, inuenio te repressorem; si de iustitia superbiero, tu ibi es ad percutiendum, cuius es uere iustitia. Iterum si descendero in infernum, id est si peccando uenero in profundo malorum, et nolens confiteri, dicam, quis me uidet? etiam illic ades, ut uindices. Quo ergo iturus sum, ut faciem tuam fugiam, id est ut te iratum non sentiam.

 Recte ergo dicitur: Pater noster, qui es in celis, quia ubique totus est. Unde ipse ait per prophetam: Celum et terram ego impleo . Sic etiam de ipso legitur in libro Iob: Altior est celo, profundior abysso, latior terra, longior mari : et sic ubique per plenitudinem diuinitatis sue est non per extensionem. Quare ergo se specialiter dicit esse in celis? Quia uidelicet per celos intelliguntur angeli et homines iusti, in quibus Deus maxime habitat, iuxta quod scriptum  est: Anima iusti sedes Dei. Dicamus ergo: Pater noster, qui es in celis, id est qui habitas in angelis et hominibus iustis quorum habitacula sunt celi. Sequitur:

Sanctificetur nomen tuum. Nomen Dei per se  sanctificatum et sanctum. Quare ergo nos dicimus, sanctificetur nomen tuum? Ideo scilicet, quia quando renati sumus ex aqua et Spiritu sancto tempore baptismatis, in nomine Dei omnipotentis sumus  sanctificati, dicente presbytero: Baptizo te in nomine Patris, et Filii, et Spiritus sancti. Ideo igitur precamur, ut illa sanctitas, que facta est in nobis tempore baptismatis per inuocationem nominis Dei, permaneat nobiscum in eternum ut non polluamus eam, sed semper simus sancti, id est ut sicut sancti sumus effecti, ita perpetuo sancti maneamus.

uel aliter: Sanctificetur nomen tuum, id est intelligatur a nobis quante sanctitatis sit nomen tuum, id est sanctum habeatur in nobis nostrisque operibus, ut tuam sanctitatem colamus, et peccare timeamus; uel aliter est modo aliquis Christianus qui facit bona opera; uidet hoc aliquis paganus aut Iudeus, et dicit: Benedictus Deus qui talem habet seruum. Tunc nomen Domini fit benedictum  in secula, id est laudatur per illum bonum Christus. Econtra est aliquis malus Christianus quem uidet paganus mala operari, et dicit: Hic est malus Christianus; nos uero pagani meliores sumus. Sic ergo nomen Dei blasphematur per illum. Unde Paulus dicit quibusdam indignis Christianis: Nomen Dei blasphematur per uos in gentibus . Nos autem predicamus, ut sanctificetur nomen Dei, id est laudetur et glorificetur in opere nostro. Quidquid boni agimus ad laudem eius refertur, quidquid autem mali, ad eius contumeliam.

Iterum subiungens ait: Adueniat regnum tuum. Deus omnipotens regnat in celo et in terra, et nescimus modo qualiter regnat, idcirco precamur, ut adueniat regnum illius. Quid est regnum istud?  Aeterna scilicet beatitudo de qua dicturus est electis: uenite, benedicti Patris mei , etc. Hoc regnum rogamus ut adueniat, scilicet dies iudicii, in quo quisque ualde debet esse preparatus. uel aliter: Deus omnipotens regnat in electis suis per fidem, spem et caritatem, et per cetera bona. Econtra diabolus regnat per luxuriam, ebrietatem, odium, et cetera mala. Idcirco precamur Deum ut ipse regnet in nobis per iustitiam, ubi regnabat diabolus per peccatum. Sequitur:

Fiat uoluntas tua sicut in celo et in terra, id est in angelis, qui non peccauerunt, ut sicut illorum officium acceptabile habetur, sic fiat uoluntas tua in omnibus hominibus in terra, ut illorum officium  placeat tibi simili modo. uel aliter: Per celum intelligitur Dominus noster iehsu Christus, per terram uero sancta Ecclesia. Scimus quia, sicut mulier a uiro suscipit semen, sic terra a celo omnem  accipit ubertatem. Sic et sancta Ecclesia quidquid boni habet a uiro suo Christo accipit, iuxta quod scriptum est: Omne datum optimum, et omne datum perfectum desursum est, descendens a Patre luminum . Ac si diceret: Sicut uoluntas tua est in celo, id est in Christo; ita fiat in terra, id est in Ecclesia, que est corpus eius. uel, sicut est uoluntas tua in celo, id est in hominibus iustis; ita fiat in terra, id est in hominibus peccatoribus, ut ipsi ualeant tibi placere per penitentiam. uel, fiat uoluntas tua sicut in celo, id est in mentibus nostris; sic in terra, id est in corporibus. Sequitur:

Panem nostrum quotidianum da nobis hodie, id est omnia, que nobis sunt necessaria, tam ad uictum quam ad uestitum tribue nobis hodie, id est  omni tempore. uel aliter: Panem hic possumus intelligere corpus et sanguinem Domini, de quo ipse alibi dicit: Nisi manducaueritis carnem Filii Hominis, et biberitis eius sanguinem, non habebitis uitam in uobis . Precamur itaque, ut det nobis carnem et sanguinem suum ad manducandum, ut per illud quod uisibiliter sumimus, illud quod non uidemus, in nobis suscipere possimus, id est omnipotentem Deum, iuxta quod ipse dicit: Qui manducat carnem meam, et bibit sanguinem, meum, habet uitam eternam . Illud quod dicitur hodie, non possumus referre generaliter ad corpus et sanguinem Domini; quia sunt tales, qui non possunt quotidie communicare; aut aliqua discordia  contra proximum commaculati, aut nocturnali pollutione coinquinati non possunt semper esse parati. Qui nocturna illusione polluitur, ut ait beatus Isidorus  , quamuis extra memoriam turpium se illusionum presentiat inquinatum, tamen in hoc ut tentaretur culpe sue tribuat, suamque immunditiam statim fletibus tergat. Econtra illis qui possunt quotidie communicare, conuenit, quod Dominus dicit Zacheo: Hodie in domo tua oportet me manere. At ille suscepit eum gaudens . Quia illi tales cum gaudio debent corpus et sanguinem Domini sumere. Illi uero, qui quotidie corpus Domini non possunt accipere, possunt cum centurione dicere: Domine, non sum dignus ut intres sub tectum meum  hodie; sed intrabis, si tibi placet, alio die. Sunt etiam tales, qui nolentes a sua iniquitate  discedere, abstinent a corpore et sanguine Domini causa humilitatis. Talibus dicit beatus Augustinus: Fratres, placet mihi humilitas uestra, quia timetis accedere ad corpus et sanguinem Domini; sed melius esset ut ab iniquitatibus uestris recederetis, mundi effecti per penitentiam, et corpus ac sanguinem Domini sumeretis. uel aliter: Per panem possumus accipere diuina eloquia, scientiam uidelicet legis et prophetarum, et psalmorum, et Euangeliorum. Panem nostrum quotidianum da nobis hodie, id est in omni tempore uite nostre refice nos sacrarum Scripturarum cibo; quia, sicut corporeo cibo  reficitur corpus, sic spirituali cibo reficitur anima ad amorem scilicet et agnitionem illius. Sequitur:

Et dimitte nobis debita nostra, sicut et nos dimittimus debitoribus nostris. Duobus modis efficimur debitores Dei peccando, faciendo uidelicet que ipse fieri prohibuit, aut non faciendo que fieri iussit. Ipse dicit in Euangelio: Diliges proximum tuum sicut teipsum . Et iterum: Honora patrem tuum et matrem tuam . Si ergo non facimus hoc, debitores sumus, id est peccatores. Hec supradicta iussit Dominus fieri. Iterum dicit: Non occides; non adulterabis; non furtum facies; non iurabis . Si nos facimus ista et his similia, que Dominus fieri prohibuit debitores sumus, id est peccatores. Qui ergo tanta flagitia contra  Dei precepta committimus, necessarium est, ut si uolumus ea nobis a Domino dimitti, dimittamus ex corde fratri in nobis peccanti. Contra quem proximum etiam dupliciter sumus peccatores uidelicet si eum flagellamus, aut si eum non diligimus, et illud, quod in nobis commisit, ei non dimittimus, quod Dominus precepit fieri, scilicet proximum diligere eique indulgere. Si ergo ei indulserimus, ueraciter possumus dicere: Dimitte nobis debita nostra, sicut et nos dimittimus debitoribus nostris. Et est sensus: Omnipotens Deus dimittat nobis debita nostra, sicut et nos dimittimus his qui in nobis peccauerunt, scilicet debitoribus nostris. Unde ait Dominus: Si uos non dimiseritis, nec uobis  dimittentur peccata uestra .

Et ne nos inducas in tentationem. Una est tentatio, que pertinet ad probationem, de qua dicit Moyses ad populum Isreliticum; tentat, id est probat uos Dominus, ut sciat si diligitis eum . Et Psalmista: Proba me, Domine, et tenta me; ure renes meos et cor meum . Sic tentauit Deus Abraham, et inuentus est fidelis . Altera est tentatio, que pertinet ad deceptionem, de qua Iacobus ait: Deus neminem tentat . Diabolus uero tentat ad hoc ut perdat, et nos de hac tentatione precamur Dominum, ut non permittat nos tentari supra id quod nostra fragilitas potest pati. In tentationem inducit nos Deus noster, quando a tentatione non liberat. Tale quid  de Pharaone legimus: Induratum est cor Pharaonis, ait Dominus . Quod nichil est aliud, nisi quod non emolliuit cor eius, quod induratum erat.

Sed libera nos a malo, id est a diabolo, et a penis inferni, et ab omni aduersitate huius seculi. Amen. Amen significat uere siue fideliter, quod et ipsum sicut et Alleluia Hebreum est.« Que duo uerba Amen scilicet et Alleluia, ut ait beatus Isidorus  , nec Grecis, nec Latinis, nec barbaris licet in suam linguam omnino transferre, uel alia lingua annuntiare. Nam quamuis interpretari possint, propter sanctiorem tamen auctoritatem seruata est ab apostolis  in his proprie lingue antiquitas. Tanto enim sacra sunt nomina, ut etiam Ioannes in Apocalypsi referat se spiritu reuelante uidisse, et audisse uocem celestis exercitus, tanquam uocem aquarum multarum et tonitrui magni dicentium: »Amen« et »Alleluia .« Ac per hoc sic oportet in terris utrumque dici, sicut in celo resonat. Amen igitur, ut supradictum est, huius Dominice orationis signaculum est; sicut sigillum confirmatio est alicuius edicti. Quasi dicat Deo ille, qui hanc orationem decantat. Certe uerum est quod hactenus dixi; quia, si ego dimisero in me peccanti, tu Deus dimittes quod in te peccaui. Si ergo non dimisero illi, nec tu mihi.

 Notandum uero quia septem sunt petitiones in hac Dominica oratione. Tres uidelicet priores ad animam et ad uitam eternam; quatuor sequentes ad corpus et presens tempus pertinent. Sanctificatio nominis Dei et, adueniat regnum tuum et, fiat uoluntas tua, ad futuram uitam. Panem nostrum quotidianum et, dimitte nobis debita nostra, et ne nos inducas in tentationem, sed libera nos a malo; in presenti sunt nobis necessaria, quia in futuro non erit ulla fames, sed eterna satietas electis de contemplatione Dei omnipotentis. In hac autem uita panis est necessarius, et remissio peccatorum; quia hic peccamus, et hic necesse est ut liberemur a diaboli tentatione, et huius seculi periculis. In futuro autem nec diabolus nocebit bonis, nec ulla aduersitas erit eis. Qui autem delectatur conuiuiis, et fabulis otiosis,  cito generat de se fetorem deterrimum in conspectu Domini, fetorem dico, praue actionis, et illicite locutionis. Quandiu homo bene orat, et bona operatur, Christus manet in eo. Quando autem otiosa tractat, non Christus sed diabolus manet in eius pectore. Et qualem habitatorem habeat in se, cognoscere potest homo, qui audit eum bona aut mala proferentem.

Nos ergo, dilectissimi, ab omnipotenti Deo indesinenter petamus panem nostrum quotidianum, id est expositionem sanctarum Scripturarum, ut, dum foris tanta aduersa patimur, ex illius refectione aliquod intus leuamen sentiamus. Sancta quippe Scriptura mensa spiritualis est, in qua paruuli Ecclesie  reficiuntur spirituali dulcedine, et magni, id est sapientiores uirtutibus proficiunt et sanctitate. Sed, ut ait beatus Gregorius, si sunt aliqui fideles, qui libenter uerbum Dei audiant, desunt tamen qui dicant. Hanc in sancta Ecclesia uerbi Dei famem Ieremias propheta futuram spiritualibus oculis cernebat, cum merens ac dolens dicebat: Omnis populus eius gemens, et querens panem . Allegorice. Omnis populus gemens querit panem uerbi Dei qui de celo descendit, in necessitate spiritualis famis, et in angustia pestilentie ac multiplicis tribulationis. Ecclesia hunc panem, expositionem uidelicet Scripturarum, a doctoribus querit, nec inuenit. Quare? Quia doctores ipsi dederunt pretiosa queque pro cibo, celestia uidelicet pro terrenis, eterna pro  caducis, ad refocillandam animam non satiendam; quia innumeris desideriis accensam refocillare possunt, non satiare. Hinc populus gemens, querens panem dicitur, quia praui affliguntur et cruciantur, cum ad uotum deliciose uite affluentia non habetur.

Moraliter, queque pretiosa donat pro cibo anima, quando uirtutes mentis, ad transitoriam delectationem inclinat, et refocillari nititur, dum diuersis desideriis satisfacere machinatur. Unde populus gemens et querens panem plangit; quia, quamuis pretiosa pro cibo dederit, concupiscentie tamen affectus non satiatur uisu, gustu, et ceteris sensibus. Unde et si qua uirtus forte redeat, et spiritu Dei anima recreata conualescat; iure cum electorum  multitudine plangendo exclamat, dicens: uide, Domine, et considera, quoniam facta sum uilis . Quasi dicat: Facta sum mihi uilis et humilis in oculis meis, quia manus Domini tetigit me, id est affixit. CAPH enim manus interpretatur. Cum manus Domini, uel puniendo, uel releuando supplicia, uel instruendo animam, uel negligentem castigando, Ecclesiam tetigerit, mox ad se rediens et ingemiscens, dicit: uide, Domine, et considera quam facta sum uilis. Quasi diceret Deo: Considera fabricam tuam, scilicet animam, quantum sit uilis; que prius oblectata uitiis gloriabatur, nunc uero manu Domini tacta, uilem se profitetur, que ad imaginem sui condita Creatoris fuerat. Populus igitur fidelis, ut iam dictum est, id est sancta Ecclesia gemens, panem  uerbi Dei a doctoribus tempore necessitatis et angustie querit, nec inuenit, quia ipsi doctores pretiosa pro cibo dederunt, id est eterna pro temporalibus, spiritualia pro carnalibus commutauerunt, plus uidelicet student lucris terrenis, quam animabus lucrandis. Gemit ergo populus in Dei flagellis, et non est qui ei frangat panem consolationis. Nam et ipse populus dum male uiuit, merito sibi sanctarum Scripturarum consolationem uel doctorum predicationem tollit.

Sepe enim propter malitiam populi predicatores prohibentur annuntiare uerba Dei. Unde Dominus per prophetam dicit genti peccatrici: Quia polluisti terram in fornicationibus tuis, et in malitiis tuis,  ideo prohibite sunt stelle pluuiarum, scilicet Orion, Iadas et Arturum, et serotinus imber non fuit . Gregorius: Aliquando solis nomine claritas predicatorum designatur, sicut in Apocalypsi dicitur: »Factus est sol sicut saccus cilicinus .« In extremo enim tempore sol quasi saccus cilicinus ostenditur, quia fulgens uita predicantium ante reproborum oculos aspera et despecta monstratur. Qui stellarum quoque claritate figurantur; quia dum recta peccatoribus predicant, tenebras nostre noctis illustrant. Unde dicitur: »Prohibite sunt stelle pluuiarum.« Quia uero sol per diem lucet, stelle per noctem, et plerumque per diem eterna patria, per noctem presens uita signatur. Predicatores sancti sol nobis fiunt, cum contemplationem uere lucis aperiunt; et  stelle, cum per actiuam uitam necessitatibus presentis uite prospiciunt. Aliquando ergo, ut supradictum est, negligentia doctorum famem uerbi Dei patitur populus; aliquando uero ex culpa subiectorum sermo predicationis tollitur doctoribus. Nunc ergo in Dei Ecclesia mali et boni permisti sumus, et iusto Dei iudicio flagella sustinemus. Boni frequenter Deum exorant, ut eris tempestas, et cetere incommoditates ab Ecclesia discedant; mali uero suis prauis operibus Deum ad iracundiam prouocant. Mali ergo cum bonis in Ecclesia sunt permisti, nec facile poterunt cognosci usque in aduentum Domini.

Tunc enim, ut ait Ieremias, aperiet Dominus thesaurum suum, et proferet uasa ire sue, quoniam opus est Domino Deo in terra Chaldeorum Ac si  diceret: Aperiet Dominus in nouissimo thesaurum, id est Ecclesiam suam, et proferet uasa ire sue, scilicet peccatores; quoniam opus est Domino Deo exercituum in terra Chaldeorum, eorum uidelicet qui stellis ascribunt, que in terris fiunt. Alia editio: Aperite apothecas eius, scrutamini eam quasi speluncam, et dispergite eam, non sint eius reliquie: exsiccate fructus eius, et descendant in occisione. ue eis, quoniam uenient dies ipsorum, tempus uindicte eorum. Unde Apostolus: Pertulit Deus in multa patientia uasa ire sue preparata in perditionem, super uasa misericordie Christi , etc. Alii ergo sunt uasa misericordie atque alii uasa ire. Pharao et Aegyptii uasa ire: Paulus, qui misericordiam primus consecutus est , et apostoli  ceteri, ac de Iudeis et gentibus credentes, uasa misericordie extiterunt. Sunt ergo in thesauro Domini uasa ire, sicut scriptum est: Aperuit Dominus thesaurum suum, et protulit uasa ire sue . Thesaurus Domini Ecclesia est, in quo sepe latent homines mali, qui sunt uasa ire. ueniet ergo tempus ire, quando aperiet Dominus thesaurum Ecclesie. Nunc ergo clausa est Ecclesia, et uasa ire cum uasis misericordie inhabitant, et palee frumento, et mali pisces cum bonis, qui in rete ceciderunt. Quam cum aperuerit in iudicio, et protulerit uas ire, dicent forsitan uasa misericordie de egredientibus. uasa ire exierunt ex nobis, sed non erant ex nobis .

 In thesauro Dei uasa ire sunt, extra thesaurum uero uasa peccantia, que non sunt uasa ire, sed minora. Serui enim sunt ignorantes uoluntatem Domini, et non facientes . Qui autem ingreditur Ecclesiam, aut uas ire est, aut misericorcordie. Qui foris est, neque ire neque misericordie est. Aliud ergo nomen eius inquiro: Opus, inquit propheta, Domino Deo in terra Chaldeorum est. Secundum diuersos intellectus terrenus locus multipliciter nominatur. Et quomodo differenti ratione Christus plura habet uocabula, cum in subiacenti sit unus, multiplex autem in uirtutibus, sic pro malitia generis humani terrena negotia, cum unum sit in subiacenti, intellectus diuersitate plurima sunt. Unum enim subiacens est Christus, sed alio intellectu est  medicus. Unde dicitur: Non necesse habent qui sani sunt medico, sed qui male habent . Alio intellectu dicitur pastor, quia irrationibilibus preest; atque alio dicitur rex, quia rationabilibus principatur. Alio uitis uera, quia in eum inserti homines uberes fructus afferunt, et his similia. Quomodo ergo in Christo plurimi intellectus sunt diuersorum nominum, et subiacens unus; et sicut terrena negotia in subiacenti unum, sed iuxta intellectum plurima; sic allegorizantes sepe Babylonem diximus esse terrena negotia, que semper sunt confusa, uitiis Aegyptum affligentia. Chaldeam, quia multi, que gerunt in terris, stellis consecrant, et earum nutibus fieri asseuerant. Omnis ergo qui putat, quod stelle faciant homines luxuriosos, adulteros, castos,  uel huiusmodi, in terra Chaldeorum est. Comminatur ergo Deus his qui spiritualiter in terra Chaldeorum sunt. Abraham uero promouens Deus de terra Chaldeorum, admonens, ait: Ego sum qui te eduxi de terra Chaldeorum . Potens est etiam Deus educere et nos de terra Chaldeorum, ut nullum alium credamus uitam nostram dispensare pro qualitatibus meritorum, nisi ipsum. Opus ergo Domino uirtutum est in terra Chaldeorum. Quia igitur uenerunt tempora eius, aperite apothecas eius, natiuitatum scilicet doctrinas. Scrutamini eam quasi speluncam, et dispergite eam. Qui respuit supputationes eorum natalium, qui ueritatis sermone utitur aduersus eas, qui ostendit falsa esse que mathematici dicunt, qui docet inscrutabilia Dei iudicia  nec ab hominibus posse comprehendi, qui asserit sidera non esse causas eorum que fiunt super terram precipue eorum que Christianis accidunt; preceptum Domini exsequitur. Mathematica Latine dicitur doctrinalis scientia, cuius species sunt quatuor, id est arithmetica, musica, geometria et astronomia. Harum igitur artium periti mathematici dicuntur.

Mali ergo cum bonis, ut prediximus, intra fidei rete sunt permisti, sed mali praue uiuendo, ad iracundiam Deum prouocant, boni uero sine intermissione Deum precibus placant. Malorum studium est, sanctorum Ecclesiam illicita perpetrando deturbare; boni uero ad hoc student, ut eam tam a presentis  seculi periculis, quam a gehenne incendiis Deum exorando possint eripere. Per malorum igitur prauitatem sancta Ecclesia diuersis, Deo dispensante, flagellis atteritur, sed per bonorum industriam, et orationes, Deo miserante, sepe liberatur, sicut de sapienti religiosoque Niniuitarum rege eiusque principibus in Iona propheta legitur: Adhuc quadraginta dies, inquit, et Niniue subuertetur . Cum ergo uerbum istud peruenisset ad regem, mox Dei timore perterritus, surrexit de solio suo, et abiecto a se purpureo uestimento, ac de capite suo diademate deposito, indutus est saccum, et sedit in cinere, uocatisque principibus suis, mandauit eis ut omni ciuitati, id est omni etati omnique sexui ieiunium et asperitatem uestimentorum predicarent. Idem  uero rex eiusque principes, ad Dei statim misericordiam implorandam per orationum arma et ieiuniorum remedia confugerunt. Deinde ut diuinam impetrare clementiam possent; abiecta ciborum copia, continuis sese ieiuniis subdiderunt, pretiosas ac deauratas uestes deposuerunt, paupertatis et humilitatis sese indumenta deuote induerunt. Congrue siquidem huius mundi ambitiones et carnis delicias dicuntur abiecisse, ex quibus illis contigerat iram Dei aduersum se prouocasse, atque remedium sibi inde quererent unde perditionem meruissent. Profecto in pericula sibi imminenti ecclesiastice regule doctrinam tenebant, qui Dei indignationem, quam per ciborum nimietatem et deliciarum affluentiam incurrerant, abstinendo mitigare, et superbiam, quam  per diuitiarum copiam contraxerant, paupertatis et humilitatis habitu deponere studebant. Nunquam enim rex ille uel principes eius Gregorium predicantem audierant, et tamen in sua predicatione iam Gregorii imitatores erant. Ait enim ipse doctor eximius  : Qui non commiserunt illicita, licitis utantur. Qui uero illicita commiserunt, a licitis abstineant. Recte ergo, quia illicita commiserant, a licitis abstinebant.  . Nam eiusdem ciuitatis rex, sicut iam supra scriptum est, audita Domini sententia, qua subuersionem ciuitati minabatur, protinus diademate et purpura deposita sui corporis membra cilicio texit, in sacco et cinere sedit, in oratione diebus ac noctibus perseuerauit, ieiunium omni etati omnique sexui predicauit, sicque ad penitentiam  exemplo sui omnem ciuitatem commouit. Nimirum rex iste sapiens erat, qui pro qualitate temporis diuersa arma accipiebat. Contra hos armis utebatur ferris, et ad Dei impetrandam clementiam arma accipiebat humilitatis. Rex sapiens et discretus expugnabat hostes armis materialibus; iram Dei auertebat lacrymis et precibus. uirtute inimicos uincebat, humilitate indignationem Dei superabat.

Liberauerat aliquando ciuitatem armis, nunc autem liberat eam orationibus et ieiuniis. Sapiens quippe rex et compatiens iste fuit nimium, qui pro liberatione suorum ciuium non recusauit ferre ieiunium, asperitatem sacci, et uilitatem cinerum. Reuera sapiens rex fuit, qui postquam per prophetam  celestis regis potentiam et indignationem audiuit, non se regem, sed peccatorem reputauit. Dum enim omnipotentis Dei sententiam timuit, plus carnis sue infirmitatis, quam regni dignitatis reminiscens, deuote ad penitentiam conuolauit, et sic rex iustitie esse meruit. Nam et in hoc quod subiectum sibi populum ad penitentiam sapienter uocauit, rectoris Ecclesie per omnia imitator exstitit. Prius ipse fecit, quod aliis postea facere iussit. Prius sese ieiuniis, orationibus, et uigiliis affligit, et corpus proprium sacco et cinere inuoluit, sicque omnibus sibi subiectis penitentiam legitime indixit. Fecit  rex iste, quod Paulum de se nouimus dixisse: Castigo, inquit, corpus meum, et in seruitutem redigo, ne forte cum aliis predicauerim ipse reprobus efficiar . Prius ergo corpus suum fame, siti et asperitate castigauit, et postea ieiunium aliis predicauit. Religiosus certe princeps, qui ut a periculo commissum sibi populum eriperet, studiose ieiunauit, cineribus sese uolutauit, sacco tenera membra operuit, in orationem perseuerauit.

Quid ergo? Nunquid hac de causa regnum perdidit? Nequaquam. Non enim regnum amisit, sed mutauit, id est nobilius fecit, dum celesti regi illum  subditum ac deuotum exhibuit. Non, inquam, regnum perdidit, sed acquisiuit, dum illud, Deo miserante, a subuersione eripuit. Illud procul  dubio perderet, si in conspectu Dei cum summa deuotione non se humiliasset. In illo nimirum completum uidemus, quod in Euangelio ait Dominus. Qui se exaltat, inquit, humiliabitur; et qui se humiliat, exaltabitur . Quia ergo se in conspectu Dei humiliauit, a Deo non solum in conspectu totius omnium regni sui nobilium, sed etiam in conspectu Ecclesie catholice exaltari meruit. Prius contra hostes pugnando, fuerat dux militum; autem predicando penitentiam, dux effectus est Ecclesie doctorum. Per eamdem predicationem, qua tunc eripuit ciuitatem Niniuem a periculo subuersionis, per hanc uniuersam nunc Ecclesiam liberat ab interitu eterne damnationis. Et qui iuste tunc rexit paganam gentem, religiose nunc docet  Christianam plebem. O felicem regem, qui dum se in conspectu Dei deuote humiliat, populum suum a temporali et eterna morte liberat! quia Niniuite secundum Domini sententiam resurrecturi sunt in iudicium, et condemnaturi generationem Iudeorum, eo quod in predicatione Ione penitentiam egerint peccatorum suorum . Felix, inquam, rex, qui, etsi euangelicam eruditionem non audierat, ab ecclesiastice tamen doctrine magisterio operando et predicando non recedebat. Recte ergo rex iustitie non modo est appellandus, imo et cunctis ecclesiasticis uiris imitandus, qui secundum Ioannem Baptistam dignos fecit penitentie fructus . Non ergo, ut prediximus, regnum  perdidit, sed in melius mutauit; quia prius secularis militie tenuit principatum, nunc uero celestis discipline predicando obtinet magisterium. Recte quoque magisterium discipline, celestis dicitur tenuisse, qui non tantum senes uel iuuenes Dominica urgente sententia, ieiunare fecit, sed etiam pro salute maiorum paruulos et iumenta ad ciborum abstinentiam cegit. Non ei uidebatur, maiorum abstinentiam ad placandum Deum posse sufficere, nisi eos innocentia puerorum, uoces iumentorum, mugitus armentorum, et balatus pecorum ad obtinendam Dei clementiam iuuarent. Ibi  quippe lacryme innocentium peccata lauerunt seniorum atque omnium ciuium.

Quid inter hec, fratres karissimi, animaduertitis? Nunquid tam perfecta antiquorum gentilium penitentia ab Ecclesie rectoribus est obliuioni tradenda? Imo attentius est animo recondenda, et omnimodis imitanda. Nimirum si recte et sapienter ea que in ueteri Testamento scripta sunt, studiose pensemus, ad nostram doctrinam scripta fuisse non dubitemus. Ad hoc utique nobis penitentia Niniuitarum legenda proponitur, ut quotiescunque Dei flagellis propter peccata nostra affligimur, ad similia arma ieiuniorum uidelicet, orationum, ac lacrymarum concurramus, per que omnia sine dubio aduersa uincere, Deo miserante, poterimus. Ad ipsum ergo  puro corde accedamus et mente deuota, quia in ipso consistit omnis salus nostra. De ipso quippe ait Propheta: Prope est Dominus omnibus inuocantibus eum; omnibus inuocantibus eum in ueritate . Ab ipso igitur seduli misericordiam imploremus, coram illo peccata nostra, quibus iuste pestilentias incessanter sustinemus grauissimas, defleamus. Idoneos quippe ad placandum Deum nuntios mittimus, cum ieiunando, orando, uigilando, eleemosynas faciendo, bonis operibus insistendo, in tribulatione nostra humiles in conspectu eius lacrymas fundimus. De nostris ergo uisceribus nuntii exeant, qui apud Deum pro reconciliatione nostra deuote intercedant. uel ubi inuenire nuntios poterimus, qui pro nobis diuinam clementiam exorent  deuotius?

Accedamus igitur, dilectissimi, ad Deum corde contrito; quia, quanto uiciniores illi fuerimus bona operando, tanto ipse misericordissimus Pater uicinior nobis efficietur, satisfactionem nostram pie suscipiendo, nosque ab imminentibus mundi tempestatibus potenter liberando: ad hoc enim nos per prophetam inuitat, dicens: Conuertimini ad me, et ego conuertar ad uos . Econtra de his, qui  male uiuendo a Deo recedunt, per Psalmistam Deo dicitur: Ecce qui elongant se a te, peribunt . Si illi qui a Deo elongantur, peribunt; procul dubio, qui ad illum accedunt, saluabuntur. Accedamus ergo ad illum, ut in eo a cunctis temporalibus malis, et eternis saluari penis possimus, ne ab eo recedendo, sine illo pereamus. Forsitan aliquis uestrum apud se tacite dicit: Quomodo accedam ad Deum? Nunquid passibus corporis? Nequaquam. Non enim passibus corporis accedere ad Deum poteris, sed operibus bonis; ieiuniis uidelicet, orationibus et eleemosynis, atque humilitate mentis sine permistione alicuius praui operis. Tunc enim ueraciter ab omnipotenti Deo digna, que petimus, impetrare poterimus, si in bonis operibus  perseuerare, et ab illicitis recedere studuerimus. Nimirum precum instantia omnia depellit aduersa.

Instanter igitur, dilectissimi fratres, cum utriusque sexus multitudine, uirorum scilicet ac mulierum adolescentum atque puerorum, in conspectu Dei ieiuniis, orationibus, uigiliis, eleemosynis, ceterisque bonis operibus perseueremus ut, sicut Niniuitis pepercit, eorumque penitentiam ac satisfactionem misericorditer suscepit, et a periculo subuersionis liberauit; sic et sanctam Ecclesiam dignetur clementer respicere, et ab ea famem mortemque subitaneam depellere, illius hostes uisibiles et inuisibiles reprimere, bestiarum feritatem cohibere, aridam terre faciem placidis nubium aquis infundere,  eris commoditatem uel temperiem tribuere, eique bona cuncta concedere, ab omnibus eam malis eripere, sicque per bona temporalia perducere, ut post mundi huius terminum ad supernorum societatem ciuium ualeat pertingere, et cum Iesu Christo sponso suo perenniter regnare; qui cum Patre et Spiritu sancto in Trinitate perfecta uiuit et regnat Deus, per omnia secula seculorum. Amen.



SERMO TRICESIMUS. IN ASCENSIONE DOMINI.


 Habacuc, propheta, fratres karissimi, de tribu Simeon ortus, diuino Spiritu afflatus, magna Domini opera, Incarnationem uidelicet, natiuitatem, passionem, resurrectionem atque in celum Filii Dei Ascensionem stupefactus admirans, eumdemque Dei et hominis Filium figurate laudans, ad eruditionem fidelium inter cetera loquitur dicens: Eleuatus est sol in celum, et luna stetit in ordine suo . Triplici de causa soli comparatur Christus. Sol enim illuminat, calefacit et dat incrementum rebus. Similiter Christus illuminat, calefacit et dat incrementa  uirtutum hominibus ad uitam eternam predestinatis. De quo Ioannes euangelista dicit inter cetera: Erat lux uera, que illuminat omnem hominem uenientem in hunc mundum . Nemo quippe illuminatur, nisi per eum. Calefacit, ardore scilicet uere caritatis; accendit mentes suorum ad bene operandum. Unde ipse ait in Euangelio: Ignem ueni mittere in terram, et quid uolo nisi ut ardeat?  Eodem quoque igne sese discipuli succensos in Emmaus persenserant, cum ad inuicem dicebant: Nonne cor nostrum ardens erat in  nobis dum loqueretur in uia, et aperiret nobis Scripturas?  Dat Christus incrementum rebus. Unde ait beatus Paulus: Ego plantaui, Ecclesie scilicet predicando; Apollo rigauit, baptizando; Deus autem incrementum dedit : primam uidelicet gratiam contulit, uirtutes subministrando.

Christus etiam soli comparatur quadruplici ratione, pro priuilegio uidelicet pulchritudinis, pro feruore caloris, pro magnitudine splendoris, pro compositione corporis; quia, sicut sol sphericum corpus habet, id est rotundum, nec principium, nec finem habens; similiter et Christus, qui est alpha et omega , caret principio et fine. Pro priuilegio pulchritudinis; quia, sicut sol priuilegium obtinet inter alios planetas in pulchritudine, similiter  et Christus reuera speciosus forma est pre filiis hominum . Pro feruore caloris; quia, sicut Deus posuit solem in medio fonte totius caloris; similiter et Deus noster ignis consumens est incinerans uitia . Pro magnitudine splendoris; sicut sol totum mundum illuminat; similiter quicunque illuminatur, per Christum illuminatur, quia ipse illuminat omnem hominem uenientem in hunc mundum . Christus ergo, ut predictum est, soli comparatur, dum corda predestinatorum: illuminat sui amoris dulcedine confortat; et ad bene operandum incrementa uirtutum prestat.

Eleuatus est, inquit propheta, in celum sol. Quod a longe Psalmista in spiritu intuens atque  admirans, Deo Patri loquitur, dicens: Domine Dominus noster, quam admirabile est nomen tuum in uniuersa terra!  Ac si aperte dicat: O Domine omnium per naturam, noster autem Dominus per gratiam, quam admirabile uideo nomen, id est gloriam, siue laudem tuam futuram non solum in Iudea, sed etiam in uniuersa terra. Quare? Quia eleuata est magnificentia tua super celos ; scilicet iehsu Christus Filius tuus a te est assumptus, id est eleuatus super omnes celos, siue super apostolos, qui ideo celi dicuntur, quia super rationalem terram spiritualem pluuiam effundunt. Eleuatus est itaque sol, scilicet iehsu Christus Dominus noster assumptus est in celum, usque ad Dei Patris uidelicet consessum.

 Celi tres esse dicuntur: ereum, ethereum, et empireum, id est igneum. Accipitur etiam celum pro Patre Deo sicut Propheta testatur in psalmo: A summo, inquit, celo egressio eius . De sinu uidelicet Patris descendit ad liberandum humanum genus. Accipitur iterum celum et pro Filio. Unde dicitur: Celum celi Domino . Dicitur etiam celum pro angelis, siue pro apostolis, sicut legitur in psalmis: Celi enarrant gloriam Dei , etc. Ponitur quin etiam pro Scriptura, sicut dicit Psalmista: Quoniam uidebo celos tuos, opera digitorum tuorum .

Celum pro Patre Deo accipitur, sicut in psalmo legitur: Exsultauit ut gigas, Dei scilicet Filius, ad currendam uiam, a summo celo egressio eius . Processit de thalamo uirginali, et procedens exsultauit; quia non inuitus suscepit laborem ad currendam uiam; non ad habitandam, quia non stetit in uia huius mundi: Exsultauit ut gigas, id est sicut fortissimus, et omnes homines incomparabili uirtute precedens. Bene ergo giganti comparatur, quia imperturbabilis, irreuocabilis, inuincibilis, humanam naturam potentia superans. Et quam uiam cucurrit? A summo, inquit, celo egressio eius; et occursus eius usque ad summum eius. Ecce ipse, qui eternaliter a Patre exiuit, uenit in mundum factus homo; iterum relinquens mundum ascendit ad Patrem. Hoc est ergo quod ait, a summo celo, id est a Patre, scilicet ab equalitate Patris est egressio eius, non temporalis sed eterna, qua de  Patre natus est, subaudi, in tempore factus est homo, et eiusdem hominis facti occursus est usque ad summum eius, scilicet Patris, id est occurrit ipse homo, in quo habitat omnis plenitudo diuinitatis corporaliter , usque ad Patrem. Occursus igitur Christo competit secundum hominem, dum ascendens ad sedem Patris occurrit. Ascendit autem secundum humanitatem. Per hoc autem quod dicit, usque ad summum eius; nota, quia secundum quod Deus est, Patri equalis est. Hoc idem, quod hic dicit Propheta, Christus de se in Euangelio ait sic: Exiui a Patre, et ueni in mundum; iterum relinquo mundum, et uado ad Patrem .

Sequitur: Nec est qui se abscondat, post uerbi  scilicet incarnationem, a calore eius. uerbum enim caro factum mortalitatem nostram suscipiens, non permissit ullum mortalium se excusare de umbra mortis, id est de peccatis; quia et ipsam umbram penetrauit, et dissoluit calor uerbi, id est amor uel gratia Christi, quando sedentibus in regione umbre mortis, lux orta est . uel Spiritus sanctus est calor, quem Dei Filius in celum reuersus post ascensionem apostolis misit, a quo nemo absconditur, quia ut Deus omnium corda nouit, ut ualeat arguere mundum de peccato, et de iustitia, et de iudicio . In his uerbis ostenditur Trinitas, et unitas, et utraque Christi natura. Ubi enim dicit, a summo celo, Pater intelligitur; ubi uero ait, egressio,  intelligitur eterna Filii generatio; cum ait, occursus, idem Filius secundum hominem intelligitur; cum ait, usque ad summum, ipse idem secundum quod Deo Patri est equalis; cum ait, a calore, intelligitur Spiritus sanctus; dicendo uero, eius, notat unitatem Trinitatis. A summo itaque celo egressio eius, id est a Patre processit uerbum, qui summum celum dicitur, non essentia maiestatis que una est in tribus personis; sed ordine, quo hominibus notificari uoluit. Primum ergo celum est Pater, et summum; quia ab eo procedit Filius, id est uoluntas, per quam omnia operatur, que non est aliud in essentia quam ipse Pater, quia in Deo nulla est diuersitas, nullum accidens.

Secundum celum est uerbum a Patre procedens,  Tertium celum est caritas, id est dilectio et concordia uoluntatis Dei Patris; quia nunquam eius uoluntas mutatur, uel ab eo discedit, uel, quod melius est, dissentit. Dicitur etiam celum pro angelis siue pro apostolis, sicut legitur in psalmis: Celi enarrant gloriam Dei, et opera manuum eius annuntiant firmamentum . Celi, id est angeli, gloriam Dei enarrauerunt, quando pastoribus angeli natiuitatem Christi annuntiauerunt , et ipso ascendente, iuxta apostolos steterunt, eisque dixerunt: uiri Galilei, quid statis aspicientes in celum? Hic iehsu qui assumptus est a uobis in celum, sic ueniet quemadmodum uidistis eum euntem in celum . Celi etiam, id est apostoli gloriam Dei predicauerunt. Quam gloriam? Hac   scilicet quod non ex operibus iustitie, que fecimus nos, sed secundum suam misericordiam saluos nos fecit . Et iterum: Omnes peccauerunt, et egent gloria Dei, iustificati gratis per gratiam ipsius . Celi, inquit, gloriam Dei enarrant, id est misericordiam humano generi per Filium exhibitam, in qua Deus Pater est glorifidandus: Et opera manuum eius annuntiat firmamentum . Quod supra, gloriam; hic, opera; quod, celi; hic, firmamentum diuersa similitudine, id est iidem predicatores noui testamenti a Spiritu sancto corde confirmati, et firmamentum facti contra impetus seuientium, et hanc Dei gloriam respuentium, annuntiant, id est cum magna fiducia nuntiant  opera manuum eius, id est propria Dei opera; talia scilicet, que nullus potuit facere nisi solus Deus.

Ponitur etiam celum pro diuina Scriptura, sicut dicit Psalmista: Quoniam uidebo celos tuos, opera digitorum tuorum . Hoc modo dicitur celum Scriptura sacra. Celum est quoddam instrumentum digito Dei comparatum. Sicut ergo sculptores sculpunt illo instrumento, sic scriptores operantur Spiritus sancti digito. Et quemadmodum opera celi celata diuersas imagines continent in se, sic Scripture uidentur diuersos inter se habere sensus, historialem scilicet, typicum et moralem. Sic enim legimus in Genesi Moysem dixisse: Fecit Deus firmamentum celum, diuisitque aquas que  erant sub firmamento, ab his que erant super firmamentum . Sed quod Moyses dixit historialiter, nos intelligere debemus spiritualiter  . Fecit itaque Deus celi firmamentum, id est solidamentum sanctarum in Ecclesia Scripturarum. Firmamento enim in Ecclesia Scripture diuine intelliguntur; quia celum sicut liber plicabitur . Diuisitque Deus super hoc firmamentum aquas, id est celestes populos angelorum, qui non opus, habent hoc suscipere  firmamentum, ut legentes audiant uerbum Dei; semper enim uident eum, et diligunt. Sed superposuit ipsum firmamentum  Scripture sue infirmitatem inferiorum populorum, ut ibi suspicientes cognoscant, qualiter discernant inter carnalia et spiritualia, quasi inter aquas superiores et inferiores.

Eleuatus est itaque sol, scilicet Christus qui est uerus Sol iustitie, in celum, id est in dextera Dei Patris, sicut ipse ait suis discipulis: Ascendo ad Patrem meum, et Patrem uestrum, Deum meum, et Deum uestrum .

Notandum preterea, quia Christi exaltationes quinque fuerunt. Prima uidelicet in cruce. Unde ipse ait: Cum exaltatus fuero a terra, omnia traham ad meipsum . Et alibi: Sicut Moyses exaltauit serpentem in deserto, ita exaltari oportet Filium hominis , etc. Secunda exaltatio  in resurrectione fuit, sicut Paulus apostolus ad Philippenses ait: Propter quod, scilicet propter obedientiam, Deus exaltauit illum, et donauit illi nomen quod est super omne nomen, ut in nomine Iesu omne genu flectatur, celestium, terrestrium et infernorum . Tertia fuit in Ascensione, Psalmista testante: Eleuata, inquit, magnificentia tua super celos . Quarta in missione sancti Spiritus, sicut ait idem Dei Filius: Ille me clarificabit, id est exaltabit, quia de meo accipiet . Quinta exaltatio in gentium predicatione fuit, sicut ipse per Psalmistam dicit: Exaltabor in gentibus, et exaltabor in terra . Eleuatus est itaque sol, Dominus iehsu Christus uidelicet, ut supradictum est, imo nobilius gloriosiusque quam  cogitari uel dici humana lingua potest, in celum, et luna stetit in ordine suo. Ecclesia lune comparatur, quia uidelicet augmentum et detrimentum patitur. Quia igitur sacra lectio solem et lunam nobis ad memoriam reduxit, si placet, quid de eorum magnitudine, altitudine, qualitate ac uarietate beatus Isidorus patronus noster dicat audiamus.

Interlunium, inquit  , lune est tempus illud inter deficientem et nascentem lunam. Est autem tricesima die, quod luna non lucet: que ideo tunc uideri non potest, quia soli coniuncta obscuratur. Sed eodem momento renascens, paulatim ab eo recedendo uidetur. Quidam dicunt lunam non a se lumen habere, sed solis radiis illuminari: unde et eclipsim patitur,  si inter ipsam et solem umbra terre se interponat. Luna amissi ac recepti luminis uicibus menstruali spatio moderatur: quia ideo obliquo incedit cursu et non recto, ut sol; uidelicet ne incidat in centrum terre, et frequenter patiatur eclipsim. uicinus est enim eius circulus terre. Crescens autem orientem cornibus spectat; decrescens, occidentem: merito, quia occasura et amissura est lumen. Luna, quia terris uicinior est quam sol inde et breui orbe celerius peragit suum cursum. Nam iter quod sol in diebus trecentis sexaginta  peragit, luna per triginta dies percurrit: unde et antiqui menses in luna; annos autem in  solis cursu posuerunt. Eclipsis solis est, quando luna tricesima ad eamdem lineam, qua sol uehitur peruenit, eisque se obiiciens solem obscurat. Nam deficere nobis sol uidetur, dum illi orbis lune opponitur. Eclipsis lune est quoties in umbram terre luna incurrit. Non enim a se lumen habere, sed a sole illuminari putatur: unde et defectum patitur, si inter ipsam et solem umbra terre interponatur. Patitur autem hoc quintadecima luna, eo usque quandiu centrum atque umbram obsistentis terre exeat, uideatque solem, et uideatur a sole. Magnitudo quoque lune minor fertur esse, quam magnitudo solis. Nam dum sol superior sit a luna, et tamen a nobis maior quam luna uidetur, si prope nos accessisset, multo maior quam luna conspiceretur. Magnitudo solis maior terre  est. Unde et eodem momento, quo oritur, et orienti simul et occidenti equaliter apparet. Quod uero ad mensuram cubiti nobis uidetur, considerare oportet, quantum distat a terris: que longitudo facit, ut paruus a nobis uideatur. Sicut autem sol maior est terra, ita terra maior est luna per aliquam quantitatem. Sol dum igneus sit, pre nimio tamen motu conuersionis sue amplius incalescit. Cuius ignem dicunt philosophi aqua nutriri, et ex contrario elemento uirtutem luminis et caloris accipere: unde uidemus eum sepius madidum atque rorantem. Solem dicimus per seipsum moueri, non cum mundo uerti. Nam si fixus celo maneret, omnes dies et noctes equales existerent. Sed quoniam alio loco cras occasurum, alio occidisse hesterno uidemus; apparet, eum per seipsum  moueri non cum mundo uerti. Spatiis enim inequalibus orbes annuos conficit propter temporum mutationes. (Oriens [ Nam uadens longius a meridie hiemem facit, et hibernis humoribus ac pruinis terram impinguat. Accedens propius ad septentrionem, estatem reddit, ut fruges maturitate durentur, et que sunt in humidis incocta, feruefacta mitescant. Dies est sol super terram; nox est sol sub terris. Ex ipso enim sunt hore, ex ipso dies, cum ascenderit; ex ipso etiam nox, cum occiderit; ex ipso menses et anni numerantur, et ex ipso uicissitudines temporum fiunt. Quando autem per meridiem currit, tempore uidelicet hiemali, uicinior terre est; quando uero iuxta septentrionem, sublimius attollitur   . Sol oriens per meridiem iter habet, qui, postquam ad occasum uenerit, et Oceano se immerserit, per incognitas sub terris uias uadit et rursus ad orientem recurrit. His breuiter de solis et lune naturis, beato Isidoro docente, auditis, necesse est ut ad que proposuimus iterum redeamus.

Luna, inquit propheta, stetit in ordine suo. Ecclesia quippe lune comparatur, propter duas uidelicet proprietates quas habet luna, quia augmentum et detrimentum patitur, et luce aliena lucet. Similiter Ecclesia propter accedentes ad fidem quandoque augmentatur, quandoque quia quidam a fide apostatant,  detrimentum patitur et tamen integra manet; quia, sicut luna a sole, ita Ecclesia a Christo illuminatur. Reuera sancta Ecclesia non solum lune, sed etiam, quod est felicius, soli comparatur, sicut sapientissimus Salomon in Cantico spiritualis amoris testatur: Que est ista, que progreditur quasi aurora consurgens, pulchra ut luna, electa ut sol, terribilis ut castrorum acies ordinata ?  Sancta Ecclesia quasi aurora consurgens, in ultimo iudicio progredietur; quia, relictis tenebris corruptionis, in incorruptionis claritate innouabitur. Que bene ut sol electa dicitur; quia ad eamdem gloriam perducetur, ad quam caput eius, scilicet Christus, ascendit, qui Sol iustitie esse perhibetur. Unde ipse uerus Sol iustitie per humanitatem rogat, dicens: Pater, uolo ut ubi  ego sum, sint et hi mecum, ut uideant claritatem meam, quam dedisti mihi : Et iterum: Ubi ego sum, ibi sit et minister meus . Quod tamen et de eiusdem Ecclesie membris adhuc in carne uiuentibus intelligi potest. Sunt enim nonnulli, qui magna intentione, que sunt reproborum tormenta, aspiciunt, et que sunt facta sua, sine palpatione, examinare contendunt. Dumque se peccasse cognoscunt, et per hoc ire ad reproborum tormenta pertimescunt; subito iniquitatis tenebras derelinquunt, et luce iustitie accendi concupiscunt. Mox ad sanctam operationem consurgunt, et per bona que faciunt, clarere proximis quibusque incipiunt. Hi procul dubio uelut aurora consurgentes progrediuntur, quia subito noctem peccati euacuantes,  ad lucem magis ac magis dilatantur. Sic anima que prius erat in tenebris, nunc splendens apparet; et que etiam in seipsa obscurabatur, nunc aliis lumine sancte operationis resplendet. De qua bene subditur:

Pulchra ut luna, electa ut sol. Luna quippe dum noctem illuminat, caligantibus oculis iter per quod homo gradiatur, demonstrat. Sic nimirum queque sancta anima, que tenebras deserit, et in sancta operatione se extendit, dum exemplum bene operandi proximis tribuit, quasi lucem tenebrescentibus oculis spargit. Dum enim peccantes quique bonum opus aspiciunt, et ad idem faciendum se conuertunt; quasi errantes in nocte per lumen lune  ad uiam redeunt. Hec itaque anima, dum peccantibus bene operandi exempla prebet, quasi luna in nocte lucet; dum uero magis ac magis crescit, et de die in diem per consuetudinem boni operis lumen iustitie iam perfecte accipit, ut etiam bonis exempla imitationis prebeat, que prius solis peccatoribus imitanda apparebat, profecto iam luna sol efficitur; quia que in nocte errantibus nunc lucebat, modo in die ambulantibus lumen ueritatis manifestat. Hinc est quod sequitur: Electa ut sol: De qua bene subditur.

Terribilis ut castrorum acies ordinata. Notum expertis  est quod milites, cum in procinctu contra hostes uadunt, si strictim et concorditer gradiuntur, ab hostibus contra uenientibus timentur; quia dum in eis aditum per scissuram non aspiciunt, qualiter eos penetrent hesitantes non inueniunt; illisque hoc impenetrabile munimen efficitur, quod concorditer ordinati seipsis semetipsos tuentur. Dum enim de seipsis uallum sibi efficiunt, intrandi ad se aditum hostibus non relinquunt et ut occidantur appetiti, ipsi facilius occidunt. Sic in sancta Ecclesia, id est in multitudine fidelium contingit, que dum contra malignos spiritus pugnare non desinit, necesse est ut pace caritatis astringatur, quo salua sit. Si enim pacem tenet, terribilis hostibus apparet, si uero per discordiam scinditur, undique ab  hostibus leuiter penetratur. Sancta itaque Ecclesia pace se muniat, unitate se uinciat, caritate se uniat, ut dum de seipsa per scissuram damnum non patitur, ducem suum semper exsultans sine confusione sequatur. Stet in ordine suo, ne uincatur a diabolo. Per dilectionem Dei et proximi bonis studeat operibus, et sollicite caueat ne interrumpatur ab hostibus. In bonis operibus ut ordinata acies persistat, et contra hostes pure orationis iacula indesinenter emittat. Ad spirituale prelium uiriliter se accingat, et fideles omnes quasi propria membra diligat. Spiritualia arma nunquam deponat, et cunctos in Christum credentes uinculo caritatis astringat. Unde beatus Paulus discipulis fidelibus  dicebat: Super omnia autem caritatem habete, que est uinculum perfectionis . Sancta itaque Ecclesia omnes Christi fideles sinu caritatis recipiat, et sollicite uigilet, ne eorum aliquis pereat.

Unde etiam Salomon eamdem Ecclesiam Christi sponsam laudens, in Cantico spiritualis amoris sic ait: Sicut uitta coccinea, labia tua, et eloquium tuum dulce . Predicatores fidelium labia Ecclesie dicuntur, quia nimirum per eos populis precepta uite loquitur. Qui bene sicut uitta dicuntur; quia, dum fluxas cogitationes in cordibus hominum suis predicationibus restringunt, quasi sparsos crines, ne immoderate defluant, reprimunt. Sed quid est quod non tantum uitte sed coccinee uitte comparantur,  nisi quia per coccum caritatis flamma intelligitur, qua illi ardent, et per eos alii accenduntur? Per quos eloquium sancte Ecclesie dulcoratur; quia, dum bona, que dicunt, faciunt; predicationes suas hominibus quasi dulces escas apponunt. Sequitur: Sicut fragmen mali punici, ita gene tue, absque  occultis tuis. Quid per genas Ecclesie nisi eosdem ipsos predicatores intelligimus, qui, dum populis, ut eis proficiant, imminent, quasi in facie Ecclesie manifesti apparent. Per malum autem punicum ipsa Ecclesia designatur, quia dum multos populos in unitate fidei nutrit, quasi multa grana sub uno cortice stringit. Fragmen uero mali punici  sancti predicatores existunt; quia, dum se in Dei seruitio ceteris fortius affligunt, dum omnia mundana contemnunt, dum uoluptates suas abnegant, et uitia sua omnino mortificant, ceteros excellunt; et dum per exempla sua ceteros nutriunt, quasi fracti et aperti se cibos offerunt. Sic nimirum luna, id est sancta Ecclesia, stat in ordine suo, dum subiecti in bonis operibus doctores imitantur, dum oues bonos pastores sequuntur, dum omnes simul Ecclesie filii sui capitis Iesu Christi in celum euntis comprehendere uestigia nituntur. Unde ipsa exsultans, per Salomonem sic loquitur: Introduxit me rex in cellam uinariam ordinauit in me caritatem . Quid per cellam uinariam nisi euangelice institutionis doctrina, in qua est uinum predicationis,  figuratur? Per hanc quippe in sponsa summi regis Iesu Christi, id est in sancta Ecclesia caritas ordinatur, quia in eius doctrina aperte cognoscitur, qualiter Deus et proximus ordinate diligatur. Sancta ergo Ecclesia fideles omnes celestis uerbi pane reficit, eosque quasi mater in unitate fidei sinu caritatis constringit.

De hac quoque immaculata et perfecta sancta Ecclesia in duodenario numero constituta Ioannes euangelista figurate loquens, ait in Apocalypsi sua: uidi in circuitu throni sedilia uiginti quatuor; et super sedes uiginti quatuor seniores sedentes, circumamicti uestimentis albis, et in capitibus eorum corone auree . Ecce aperte demonstrat per uiginti  quatuor seniores omnes sanctos noui et ueteris testamenti doctores. Per hos itaque uiginti quatuor seniores, patriarchas et prophetas, apostolos et euangelistas, eorumque successores intelligimus, per quos olim Deus Iudaicam plebem erudiuit, et nunc sanctam Ecclesiam regit. Duodecim prophetarum et duodecim apostolorum numerus ex ternariis et quaternariis numeris constat, et ideo omnes noui ac ueteris testamenti sancte Trinitatis predicatores, qui per quatuor mundi partes predicauerunt, significat. Isti sunt lapides uiui, patriarche scilicet et prophete, apostoli et euangeliste, eorumque successores, in fundamento Ecclesie id est in Christo fundati, qui est fortissimum fundamentum, preter quod nemo potest aliud ponere .  Super hos quidem lapides uiuos fundatur Ecclesia ab huius mundi initio, et crescit in templum sanctum in Domino. Super hoc quippe fundamentum beatus Petrus edificium erigebat, cum discipulis dicebat: Et uos tanquam lapides uiui superedificamini domos spirituales . Nam et gentium doctor Paulus et super hoc fundamentum edificabat, cum exsultans Ecclesie filiis aiebat: Iam non estis hospites et aduene; sed estis ciues sanctorum et domestici Dei superedificati super fundamentum apostolorum et prophetarum . Hec est itaque Ierusalem, scilicet Sancta Ecclesia, que edificatur ut ciuitas . Quia enim illa superne pacis  uisio ex sanctorum ciuium congregatione construitur, Ierusalem celestis ut ciuitas edificatur. Que tamen in hac peregrinationis terra, dum flagellis uerberatur, dum tribulationibus tunditur, eius lapides quotidie quadrantur. Et ipsa est ciuitas, scilicet sancta Ecclesia, que regnatura in celo, adhuc laborat in terra. Cuius ciuibus sic ait beatus Paulus: Dei agricultura estis, Dei edificatio estis . Que uidelicet ciuitas sancta habet hic in moribus sanctorum magnum edificium suum. In edificio quippe lapis portat lapidem, quia lapis ponitur super lapidem. Et qui portat alterum portatur ab altero; sic itaque in sancta Ecclesia unusquisque portat alterum et portatur ab altero, ut per eos edificium caritatis surgat. Hinc enim Paulus admonet  dicens: Alter alterius onera portate, et sic adimplebitis legem Christi . Cuius legis uirtutem denuntians, ait: Plenitudo legis est dilectio . Unde ait beatus Gregorius: Si ego uos portare negligo in moribus uestris, et uos me tolerare contemnitis in moribus meis; non consurgit inter nos edificium caritatis. Quos uicaria dilectio per patientiam coniungit, eorum opus ad celeste edificium proficit. In edificio autem, ut prediximus, lapis lapidem portat; quia, sicut ego iam eorum mores tolero, qui adhuc in conuersatione boni operis rudes sunt, ita ego quoque ab illis toleror, qui me in timore Domini precesserunt, et portauerunt, ut portare discerem alios; sed et ipsi quoque  a maioribus portati sunt. Lapides uero, qui in summitate atque extremitate fabrice ponuntur, portantur quidem ab aliis, sed alios nequaquam portant; quia et hi, qui in fine Ecclesie, id est in extremitate mundi nascituri sunt, tolerabuntur a maioribus, ut eorum mores ad bona merita componantur; sed cum non eos sequantur, qui per illos proficiant, nullos iam super se fidelis fabrice lapides portant.

Hos nimirum ueteris et noui testamenti sanctos Patres super quos Ecclesia edificatur, Ezechiel typice presignabat, cum ea, que in uisione uiderat describens, inter cetera dicebat: uidi quatuor mensas ad holocaustum preparatas de lapidibus quadris exstructas . Sapiens, si placet, Gregorius accedat, et quid predicte mense significent nobis  audire desiderantibus exponat. Quid, inquit  , hoc loco lapides quadros accipimus, nisi quoslibet sanctos, quorum uita in prosperitate atque aduersitate nouit fortiter stare? Lapis etenim quadrus eque stat, in quocunque latere fuerit uersus. Quisquis ergo in prosperitate non extollitur, et in aduersitate non frangitur, suasionibus ad mala opera non trahitur, uituperationibus a bono, quod cepit, non reuocatur; lapis quadrus est, et quasi ex omni latere statum habet, quia casum in qualibet permutatione non habet. Certe cum Iudeorum populum propheta a fide perire cognosceret, et sanctos apostolos surgere in Ecclesia preuideret, per quos multi sunt ex gentibus in  fide et uite fortitudine solidati, in magna eiusdem Ecclesie consolatione, locutus est, dicens: »Lateres ceciderunt, sed quadris lapidibus edificabimus .« uidens quippe propheta in sancta Ecclesia apostolos, martyres atque doctores surgere, de laterum casu, id est de Iudeorum perditione, minus doluit, quia omnipotentis Dei edificium, id est sanctam Ecclesiam de quadris lapidibus edificari conspexit. Hec itaque est uirgo et mater Ecclesia super quadros lapides edificata, hoc est super uiginti quatuor seniores, imo super omnes ueteris et noui testamenti doctores fundata. De qua ait Dauid propheta: Fundamenta eius in montibus sanctis . Ac si diceret: Fundata est super doctrinam sanctorum prophetarum et apostolorum. Deus dedit  quosdam quidem apostolos, quosdam autem prophetas, alios uero euangelistas, alios autem pastores et doctores ad consummationem seculorum in opus ministerii, in edificationem corporis Christi, donec occurramus omnes in unitatem fidei, et agnitionis Filii Dei, in uirum perfectum in mensuram etatis plenitudinis Christi .

Hoc est ferculum quo  sibi fecit rex Salomon pacificus, scilicet Dominus noster iehsu Christus. Unde sponsa ipsum laudans, ait in Cantico spiritualis amoris: Ferculum fecit sibi rex Salomon de lignis Libani; columnas eius fecit argenteas, reclinatorium aureum, ascensum purpureum; media caritate constrauit propter filias Ierusalem .  Neque enim credendum est, ut ait beatus Gregorius  , Salomonem tante magnitudinis regem, qui sic immensis diuitiis affluebat, ut pondus auri eius estimari non posset, et argentum in diebus illius pretium non haberet: quod sibi ferculum fecisset de lignis Libani. Sed rex iste Salomon Dominus noster iehsu Christus est, qui uere est rex pacificus, quem Deus Pater in hunc mundum misit ad reconciliandum sibi humanum genus, qui ferculum sibi fecit de sanctis hominibus. Libani quippe ligna cedrina ualde sunt imputribilia. Ferculum itaque regis nostri sancta est Ecclesia, que de fortibus ueteris et noui testamenti patribus, id est de imputribilibus mentibus est constructa. Que recte dicitur ferculum, quia ipsa quotidie fert animas ad eternum Conditoris sui conuiuium.  Cui ferculo columne argentee facte sunt, quia predicatores Ecclesie sermonis luce resplendent. Est autem cum columnis argenteis reclinatorium aureum, quia per hoc quod a sanctis predicatoribus lucide dicitur, mentes audientium fulgorem claritatis intime, in qua reclinentur, inueniunt. Per hoc enim quod luculente et aperte audiunt, in illud quod clarescit in corde, requiescunt. Columne ergo argentee, et reclinatorium aureum factum est, quia per lucem sermonis inuenitur apud animum claritatis quies. Ille iam quippe fulgor eternus mentem irradiat, ut per intentionem ibi requiescat, ubi predicationis gratia non queratur. De eadem quippe sancta Ecclesia  scriptum est: »Penne columbe deargentate, et posteriora dorsi eius in pallore auri .« Mens enim, que hic spiritu mansuetudinis impleta est, quasi columba pennas deargentatas habet, et in posteriora dorsi speciem auri continet; quia predicatores suos sermonis lucem induit, in posteriori autem seculo fulgorem in se claritatis ostendit. Sed ad hoc quod clarum intus ostenditur, qualis sit ascensus adiungit, cum de eodem ferculo protinus subdidit: »Ascensum purpureum.« uera quippe purpura, que in sanguine muricis tingitur, non immerito in colore sanguinis uidetur. Murex autem, ut ait beatus Isidorus  , conclea  est maris, dicta ab acumine et asperitate.  Que alio nomine conchilium nominatur,  propter quod circumcisa ferro lacrymas purpurei coloris emittat, ex quibus purpura tingitur. Et inde ostrum appellatur, quod hec tinctura ex teste humore elicitur  . Purpura ergo uera, que de sanguine tingitur, in sanguinis colore uidetur. Et quia maxima multitudo fidelium in exordio nascentis Ecclesie per martyrii sanguinem peruenit ad regnum, rex noster ascensum purpureum fecit in ferculo; quia ad clarum, quod intus absconditur per sanguinis tribulationem peruenitur. Quid ergo nos miseri atque ab omni fortitudine destituti acturi sumus? Ecce in hoc ferculo columne esse non possumus, quia in nobis nec fortitudo operis, nec lumen emicat predicationis. Reclinatorium aureum non habemus, quia necdum sicut oportet per intellectum spiritualem requiem interne  claritatis aspicimus. Ascensus purpureus non sumus, quia pro Redemptore nostro fundere sanguinem non ualemus. Quid de nobis agendum est, que spes erit, si nullus ad regnum peruenit, nisi qui summis preditus uirtutibus fuerit? Sed adest quoque nostra consolatio. Amemus, in quantum possumus, Deum, diligamus proximum; et simul quoque et nos pertinemus ad Dei ferculum; quia, sicut illic scriptum est: »Media caritate constrauit propter filias Ierusalem.« Habete ergo caritatem, dilectissimi fratres, et ibi sine dubio peruenietis, ubi et columna argentea erigitur, et ascensus purpureus tenetur. Nam quia hoc propter nostram infirmitatem dicitur, aperte monstratur cum illic protinus subditur: »Propter  filias Ierusalem.« Sermo etenim Dei, qui non filios sed filias dicit, quid aliud per sexum femineum, quam mentium infirma signauit? Hoc est ergo, ut supradictum est, ferculum Salomonis pacifici regis Domini nostri Iesu Christi, id est sancta Ecclesia, que de imputribilibus sanctis animabus est constructa. Patres igitur ueteris testamenti positi sunt in sancte Ecclesie fundamento, doctores uero noui testamenti construuntur in summo. Illi in edificio  Ecclesie steterunt quasi exterius, moderni uero doctores interius.

Duo quippe limina, que in porta domus Domini Ezechiel uidebat, hos noui et ueteris testamenti patres significabant, testante beato Gregorio, qui ait  : Que sunt hec limina domus Domini, nisi patres ueteris et noui testamenti? Non solum ii, de quibus Dominus incarnari dignatus est; sed etiam omnes testamenti ueteris Patres porte huius limen fuerunt; quia, dum eum predicere et in eo sperare meruerunt, cunctis ad eum uenientibus, aditum fidei aperuerunt: ut omnis, qui Dominum uenturum crederet, quasi portam huius liminis intraret. Sed cur limen exterius, et post limen interius dicitur, nisi quia prius ueteris testamenti Patres, et postmodum  noui testamenti doctores fuerunt? Recte autem limen exterius testamenti ueteris Patres designat, quia per eorum predicationem peruersa opera punita sunt. Per dicta uero nouorum Patrum interius cuiusque animus etiam ab illicitis cogitationibus cercetur, dum reatus esse perfectus et in deliberatione cordis ostenditur. Illi quippe, scilicet ueteris testamenti Patres, a flagitiis, a crudelitatibus, a rapinis auditores suos prohibere curauerunt; isti uero, scilicet noui testamenti Patres, dum non solum peruersa opera, sed etiam illicitas cogitationes resecant, quid nobis aliud nisi limen intrinsecus facti sunt? Unde et ipsa ueritas loquitur, dicens: »Audistis quia dictum est antiquis: Non occides; qui autem occiderit reus erit iudicio. Ego autem dico uobis: Quia omnis, qui irascitur  fratri suo reus erit iudicio .« Recte quoque et exterius limen illos Patres designat, qui ab ipsa Incarnatione Redemptoris nostri per interualla temporum constiterunt. Et quidem ab Abel sanguine passio iam cepit Ecclesie, et una est Ecclesia electorum precedentium atque sequentium. Sed tamen quia discipulis dicitur: »Multi reges et prophete uoluerunt uidere que uos uidetis, et non uiderunt; et audire que auditis, et non audierunt ; antiquis Patribus quasi foris stetisse est, Redemptoris nostri presentiam non uidisse. Exterius igitur, sed tamen non diuisi a sancta Ecclesia fuerunt; quia mente, opere, predicatione ista iam fide sacramenta tenuerunt; ista sancte Ecclesie celsitudinem conspexerunt,  quam nos non adhuc prestolando sed iam habendo conspicimus.

 Unde et in constructione tabernaculi, ut columne argentee interius starent, paxilli erei  figi in terra per circuitum exterius iussi sunt, in quibus religatum tabernaculum teneretur. Columne argentee interius, paxilli uero erei  in circuitu figuntur, atque in ipsis funes religati sunt, ut tabernaculum fixum maneret; quia uidelicet ut sancti apostoli  in luce sermonis sui solidi starent, ut tutum tabernaculum, id est sancta Ecclesia in fidei integritate consisteret, tanquam paxilli erei  Patres ueteris testamenti ac prophete exterius fixi sunt, qui uerborum suorum funibus predicatorum mentes in soliditate stringerent, atque hoc Dei habitaculum in statu fidei ligarent. Extra ergo paxilli sunt, quia ante tempus huius sancte Ecclesie fuerunt, sed tamen eos ligant, qui in ipsa sunt, quia dum celestia mysteria uentura predixerunt, hec, postquam ostensa sunt, credibilia omnibus fecerunt. Ut ergo intus columne immobiles stent, foris paxilli funes continent; quia, ut sancti apostoli perfecte Incarnationis Dominice mysterium crederent, illorum predicatio obtinuit, qui hoc priusquam fieret, et uidere in spiritu, et  predicare potuerunt. Unde recte quoque ipse primus apostolorum, magna scilicet ueri tabernaculi columna, loquitur, dicens: »Habemus firmiorem propheticum sermonem: cui, bene facitis, attendentes, quasi lucerne ardenti in caliginoso loco .« In quibus uerbis indicat quamuis ad alta surrexit ex culmine, ubi religata persistat in fide. Que tamen lucerna prophetici sermonis iam quidem intelligentibus lucet, sed adhuc non intelligentibus cooperta allegoriarum obscuritatibus permanet.

Unde etiam per Psalmistam dicitur: Tenebrosa aqua in nubibus eris . Ac si aperte dicat: Obscura est doctrina in nubibus, hoc est in prophetis et in antiquis doctoribus, qui a terrenis  eleuati, inferioribus compluunt uerbum Dei. Tenebrosa, inquit, aqua est in nubibus: que nubes, id est diuini uerbi predicatores transierunt ad gentes, nec iam in Iudea sunt. Transierunt quippe nubes, id est sancti apostoli ad gentes, occultam prophetarum scientiam explanantes, apertamque Christi doctrinam predicantes. De quibus Isaias ait: Qui sunt isti, qui ut nubes uolant, et quasi columbe ad fenestras suas?  Nec immerito ergo columne argentee, paxilli uero erei facti sunt; quia quod clare iam apostoli predicant, hoc prophete sub intellectu mystico obscure locuti sunt. Recte quoque per eris metallum signati sunt, quia clari in suis predicationibus non fuerunt. Sancti uero apostoli, quia Redemptoris nostri mysterio lucem predicationis  habuerunt, argenteis columnis expressi sunt. Et notandum, quod argentum sonat et lucet, es uero sonat et non lucet, quia predicatores noui testamenti aperte locuti sunt, que etiam in multis monstrare potuerunt. Predicatores uero testamenti ueteris, quia per allegoriarum umbras de celesti mysterio obscura dicta protulerunt, quasi sine luce sonitum prodiderunt. Quod ergo per paxillos, et columnas, hoc per limen exterius et limen interius designatur.

Hec ideo, fratres karissimi, ex sanctorum uirorum dictis huic lectioni inseruimus, ut facilius intelligere ualeat caritas uestra, quia una est catholica sancta mater Ecclesia ex uiuis atque electis lapidibus,  ex sanctis uidelicet ueteris et noui testamenti Patribus constructa. In cuius laudibus celestis eiusdem Ecclesie sponsus loquitur, dicens: Una est columba mea, perfecta mea, una est matri sue, electa genitrici sue .  Mater Ecclesie est regeneratrix gratia apud quam una columba eligitur, quia illos solos colligit qui in simplicitate permanent, et ab unitate non scinduntur. Multi quippe fideles, dum id ipsum intendunt, dum uno desiderio Christi se inuicem nutriunt, dum habentes cor unum et animam unam , in caritate se uinciunt, ex multis membris unum corpus efficiunt, omnesque in unitatis simplicitate uiuentes, una columba existunt. Que sola et electa genitrici sue, id est diuine gratie dicitur, quia extra hanc  quam dicimus Ecclesiam ex sanctis noui et ueteris testamenti Patribus constructam, nemo ad perfectionem, nemo ad eternam uitam pertingere poterit. Ex diuersis itaque omnium sanctorum meritis et uirtutibus compaginatur, et crescit sancta Ecclesia in agnitionem sui Creatoris. Stans in suo ordine, sicut superius premisimus, sanctorum Patrum predicationibus sancta Ecclesia edificatur, exemplis eruditur, eorumque precibus ad celestia feliciter sustollitur.

Hos nimirum sanctos ueteris et noui testamenti Patres, qui ueraciter unam sanctam Ecclesiam edificant, decem cortine significabant, que hyacinthinis ansulis coniuncte et annulis aureis suspense,  unum Dei tabernaculum faciebant, et exornabant . Cortine igitur tabernaculi, ut ait beatus Gregorius  , omnes sanctos significant, qui ex diuersis uirtutum coloribus, in sancte Ecclesie ornamento proficiunt. Qui et interiora uelant, et exteriora omnimodo exornant. Quia eorum uita, in quantum uidetur, ornamentum est; et eorum intellectus intus absconditur, dum celestia, que in mente seruant et dicere non possunt, in eis aliquomodo uelantur. Recte autem decem cortine sunt, quia per decalogi custodiam ipsa sanctorum corda profecerunt. Hyacinthine uero ansule cortinarum fieri quinquaginta precepte sunt. Hyacinthus celi speciem habet. Ansule ergo cortinarum celestia sunt precepta, in quibus ligantur anime ut, ab inferioribus subleuate, superius  pendeant. Que uidelicet ansule habent et circulos aureos, intellectum scilicet et ueram sapientiam fulgentem. Qui intellectus, quia esse debet per omnia circumspectus, et caute sollicitudinis uigilantia munitus, recte per circulos aureos designatur. Et notandum, quod a latere et summitate iubentur ansule uel circuli in cortinis fieri; quia precepta celestia et intellectus spiritualis, non solum nos debet sursum in Dei amore suspendere, sed etiam proximo in caritate sociare. In eo enim quod Conditorem nostrum diligimus, quasi per superiores ansulas pendemus. In eo uero quod sicut nosmetipsos proximos amamus, ansulas et circulos a latere habemus, ut cortine tabernaculi,  id est fidelium anime per caritatem coniuncte sint, et non per discordiam diuise.

Hec est itaque uirgo et mater Ecclesia in uiginti quatuor seniorum numero presignata super fundamentum apostolorum et prophetarum firmiter fundata et ad toleranda presentis mundi aduersa sapienter preparata, atque ad superandas diaboli tentationes terribilis ut castrorum acies ordinata . uidi, inquit euangelista, uiginti quatuor seniores uestimentis albis circumamictos, coronis aureis coronatos . Hi uiginti quatuor seniores omnes ueteris et noui testamenti significant Patres sancte Trinitatis fidei predicatores, qui diuina prouidentia disperguntur. per quatuor mundi partes: seniores, dico, circumamictos uestimentis  albis, iustificationibus scilicet et puritate uestitos. Sancta quippe Ecclesia ex omni parte uestimentis albis cooperitur, hoc est beata immortalitate, impassibilitate, et uirtutibus ceteris, quas per sancti Spiritus gratiam in baptismo accepit, ornatur: Et in capitibus eorum coronas aureas; deuicto scilicet diabolo, eiusque tentationibus, accepit Ecclesia de manu Domini in suis membris coronas aureas, uidelicet diuersorum certaminum uictorias caritate, et diuina sapientia splendidas. De quibus coronis uas electionis Paulus in Domino exsultans, dicebat: Bonum certamen certaui, cursum consummaui, fidem seruaui. De cetero reposita est mihi corona iustitie, quam reddet mihi Dominus  in illum diem iustus iudex. Non solum mihi, sed et omnibus qui diligunt aduentum eius . Sancta ergo Ecclesia in uiginti quatuor seniorum constituta numero unus dies est cum capite suo Iesu Christo. Dies quippe uiginti quatuor horarum noctis et diei spatiis terminatur, et unus dies nuncupatur. Sic lex ante aduentum Domini solummodo in patriarchis et prophetis fulgebat, in ceteris uero nox erat. Nouum uero testamentum, quod Christus in carne ueniens ostendit, eius manifestatio lux et dies est appellata, sicut Ioannes euangelista testatur in Epistola sua: Tenebre, inquit, transierunt, et lumen uerum iam lucet . Unde etiam filiis Ecclesie dicebat Paulus: Fuistis aliquando tenebre; nunc autem lux in Domino  . Et gloriosus rex et propheta Dauid ait in psalmo: Lux orta est iusto, et rectis corde letitia . Ac si aperte diceret: Lux, id est Christus ortus est iusto populo, uidelicet ad eternam uitam predestinato; et rectis corde letitia, de reconciliatione uidelicet humani generis deuicto diabolo. Unde etiam Isaias ait: Populus, qui ambulabat in tenebris, uidit lucem magnam . Christus itaque, qui uere est caput Ecclesie, sol dictus est, propheta testante: uobis, inquit, qui timetis Deum, orietur sol iustitie .

Ipse itaque uerus dies, scilicet Christus, duodecim apostolos elegit, quorum predicatione uniuersum mundum illuminauit. Illos quippe presentialiter docuit, eorumque mentibus carisma sancti  Spiritus infudit, et ad tolerandam humane prauitatis rabiem roborauit. Unde Psalmista Spiritu sancto inebriatus, ait: Dies diei eructat uerbum . Ac si aperte dicat.: Christus qui uerus dies est eructat uerbum, seipsum uidelicet, qui uerbum est Dei Patris manifestat diei, id est apostolis, qui duodecim hore sunt diei; imo omnibus Ecclesie filiis semper inspirat uerbum euangelice institutionis. Ipse quoque Dei Filius ait de se: Ego sum lux mundi ; et de ipsis discipulis testatur, dicens: uos estis lux mundi . Duodecim hore diem faciunt. Apostoli itaque sunt dies de die, lux de luce per uniuersum mundum euangelizantes uerbum salutis eterne.

Notandum preterea, quia in hos duodecim apostolos  Dei Filius omne episcoporum corpus solidauit, et in episcoporum corpore uerbo euangelice predicationis, et glutino caritatis omnem fidelem populum compaginauit. Sexta die Deus Adam fecit eique adiutricem mulierem subdidit . Mulier igitur uiro subiecta, omnem populum Christianum significauit; Adam uero omnium episcoporum figuram tenuit. Sicut ergo mulier subiecta est uiro, sic fidelis plebs debet subiici suo episcopo. Subiiciuntur mulieres uirorum suorum iussionibus; subiiciantur populi Christiani Ecclesie sacerdotibus. De illis tamen qui minus perfecti sunt, ipsis sacerdotibus laborandum est, qualiter per lac predicationis ad solidum cibum peruenientes, cognoscant  unum uerum Deum in personis trinum, Patrem uidelicet, et Filium, et Spiritum sanctum. Sic enim Apostolus omnia fidelium membra Deo esse coniuncta ostendit, ubi ait: Caput mulieris uir; caput uiri Christus; caput Christi, Deus . Omnia igitur membra fidelium non sunt ab inuicem separata, sed unitate uere fidei per catholicos sacerdotes Iesu Christo capiti suo inseparabiliter copulata.

Ipse quippe est uerum lumen Ecclesie de quo Psalmista Deo Patri loquitur, dicens: Apud te est fons uite, et in lumine tuo uidebimus lumen . Ac si diceret: O Deus Pater, apud te est fons uite, scilicet Christus, de cuius pectore flumina emanant aque uiue, spiritualis uidelicet doctrine  que reuera sunt uerba uite. Et in lumine tuo, hoc est in Christo, uidebimus lumen, per quod illuminas oculos mentis fide, spe et caritate. uidebimus lumen, te scilicet Deum Patrem, plenariam uidelicet tui cognitionem post hanc uitam habebimus, de qua cognitione dictum est: Tollatur impius ne uideat gloriam Dei . Unde ipse sol iustitie ait in Euangelio de seipso: Nemo accendit lucernam, et in abscondito ponit, neque sub modio, sed super candelabrum, ut qui ingrediuntur, scilicet sanctam Ecclesiam, lumen uideant . Est ergo Ecclesia corpus Christi, Christus uero caput Ecclesie; humanitas eius candelabrum, diuinitas lucerna, que illuminat omnem hominem uenientem in hunc mundum .

 Nam candelabrum ductile, quod Dominus in tabernaculo Moysi facere precipiebat: hoc nimirum candelabrum, id est Dei Filium Ecclesiam suam illuminaturum, prefigurabat. Facies, inquit, candelabrum ductile de auro mundissimo, hastile eius, et calamos scyphos, et spherulas, ac lilia ex ipso procedentia . Quod beatus Gregorius exponens, ait  : Quis in candelabro nisi Redemptor humani generis designatur, qui in natura humanitatis infulsit lumine diuinitatis ut mundi candelabrum fieret quatenus in eius lumine omnis peccator in quibus iaceret tenebris, uideret? qui pro eo quod naturam nostram sine culpa suscepit, candelabrum tabernaculi ex auro purissimo fieri iubetur. Ductile autem feriendo producitur, quia et  Redemptor noster, qui ex conceptione et natiuitate perfectus Deus et perfectus homo exstitit; passionum dolores pertulit, et sic ad resurrectionis gloriam peruenit. Ex auro ergo mundissimo ductile candelabrum fuit; quia et peccatum non habuit, et tamen eius corpus, per passionis contumelias ad mortalitatem profecit. Nam iuxta uirtutes anime, quo percussionibus potuisset proficere, omnino non habuit. In membris autem suis, que nos sumus, quotidie percussionibus proficit; quia, dum nos tundimur, et efficimur ut eius corpus esse mereamur, ipse proficit. De cuius corpore scriptum est: »Ex quo totum corpus per nexus et coniunctiones subministratum, et constructum crescit in augmentum Dei .« Corpus quippe Christi nos omnes sumus; per nexus  uero et coniunctiones corpus ligatur; quia, dum capiti pectus, dum pectori brachia, dum brachiis manus, digiti manibus sunt coniuncti, hec membra et cetera membris inherent, et corpus omne perficitur; sicut sancti apostoli quia Redemptori nostro propinqui astiterunt, quasi pectus capiti inheserunt. Quos quia martyres secuti sunt, quasi coniuncta brachia pectori fuerant. Quibus dum pastores et doctores subiuncti sunt per bona opera, manus brachiis inheserunt. Hoc uero omne corpus Redemptoris nostri quotidie per nexus et coniunctiones subministratur in celo, quia, dum ad eum illuc electe anime ducuntur, ei sua membra colligantur. De quo bene dicitur: »Subministratum et constructum crescit in  augmentum Dei.« Quia Deus omnipotens Redemptor noster, qui in se, quo proficiat non habet, adhuc per membra sua quotidie augmentum habet. Unde rursus scriptum est: »Donec occurramus omnes in uirum perfectum, in mensuram etatis plenitudinis Christi .« Hastile uero eiusdem candelabri ipsa Ecclesia debet intelligi, que corpus eius est, quia in tot aduersis libera stat. Calami autem, qui de hastili prodeunt, predicatores sunt, qui dulcem sonum in mundo ediderunt, uidelicet canticum nouum. Scyphi autem uino repleri solent. Quid ergo mentes auditorum, nisi scyphi sunt, que  sanctis predicantibus uino scientie replentur? Spherula autem quid  est aliud quam uolubilitas predicationis? Sphera enim ex omni parte uoluitur. Et predicatio, que nec aduersitate deprimitur, nec prosperitatibus eleuatur, sphera est; quia et inter aduersa fortis, et inter prospera humilis, nec timoris habet angulum, nec elationis. In cursu ergo suo flecti non ualet, quia per cuncta se uolubiliter trahit. Ut autem hoc quod exempli causa protulimus, exsequamur; bene post calamos, et scyphos, et spherulas in candelabro lilia describuntur; quia post eam, quam diximus, predicationis gratiam atque uolubilitatem, illa uirens patria sequitur, que animalibus sanctis, id est floribus uernat eternis. Spherule ergo ad laborem pertinent, lilia ad retributionem.

Christus est itaque uerus Sol iustitie, sedentes  in tenebris et umbra mortis illuminans; ipse hostia sufficiens, Deo Patri seipsum pro humani generis redemptione offerens; ipse sacerdos pro sancta Ecclesia sponsa sua semper Patrem interpellans. Non introiuit in manufactis sanctis, sed in ipsum celum, ut appareat nunc uultui Dei pro nobis . Nec introiuit in sanguine alieno, sed in proprio, nec in mobile uel umbratile tabernaculum, sed in summum celum. Multi nomen tabernaculi audiunt, et tamen qualiter illud Deus per Moysem fieri iusserit nesciunt. Beatum itaque Paulum in Dei lege studiosissimum interrogemus, et quidquid nobis de tabernaculi dispositione dixerit, diligenter audiamus.

Tabernaculum, inquit, factum est primum, in  quo erant candelabra, et mensa, et propositio panum, quod dicitur sancta.  In hoc tabernaculo erat candelabrum aureum: sed Apostolus dicit candelabra, quia licet unum esset, septem tamen habebat brachia. Erat enim in medio hastile, a quo procedebant brachia tria a dextra parte, et tria a sinistra, habentia per tria loca scyphos, spherulas, et litia. In eodem etiam erat mensa quedam, ut altare et habebat quatuor pedes post introitum tabernaculi, que erat de lignis setim, et inaurata auro purissimo, que habebat labium aureum per circuitum, ac desuper coronam auream interrasilem, altam digitis quatuor, et super illam, alteram coronulam aureolam. Habebat etiam per singulos  angulos circulos aureos, quibus immittebantur uectes, ut posset portari, qui erant de lignis setim, et auro circumdati. Et super mensam erant duodecim panes Deo propositi, qui erant de simila, et singulis Sabbatis omnes mutabantur. Si uero ante Sabbatum aliquis illorum esset necessarius, non poterat sumi, nisi loco eius statim alius substitueretur. Et super panes erat patena aurea et pugillus lucidissimi thuris. In eodem quoque tabernaculo erat altare incensi, ubi scilicet adolebatur incensum super cineres ardentes; quia illuc deferebantur ab altari sacrificiorum, quod erat extra tabernaculum in atrio sub diuo, et erat quadratum,  quinque cubitis latum, et totidem longum. Primum ergo tabernaculum dicitur Sancta pro ueneratione illius temporis, et quia significat presentem Ecclesiam, que est sancta. Secundum autem dicitur Sancta sanctorum, quia in maiori ueneratione habebatur, et quia significat celestem Ecclesiam, ubi nichil peccati est; in quo tabernaculo erat aureum thuribulum et arca testamenti de lignis setim, intus et foris auro cooperta, habens duos cubitos et dimidium in longitudine, et in uno quo  angulo aureum annulum, et duos a dextris, et duos a sinistris, in quibus assidue erant ad portandum uectes de lignis setim, auro purissimo deaurati; in arca uero tria erant, scilicet urna aurea habens manna, et uirga Aaron que fronduerat, et tabule  in quibus lex scripta fuerat, et super arcam erat propitiatorium, scilicet tabula eiusdem longitudinis et latitudinis cuius et arca, et erat tabula de auro purissimo, que dicebatur propitiatorium siue oraculum; quia ibi angelus Dei Moysi apparebat loquens, quando propitiaturus erat Deus filiis Isrel, et super propitiatorium erant duo cherubin gloriosissime decorata, ac sese inuicem contuentia uersis uultibus in propitiatorium. Ad hoc Sanctum sanctorum non licebat intrare cum sanguine, nisi summo sacerdoti semel in anno; et si forte aliquando exigebat necessitas pro peccato sacerdotis uel uniuerse Synagoge. In priori autem tabernaculo quotidie intrabant sacerdotes ritum sacrificiorum explentes .

 Hoc autem totum parabola est et umbra celestium bonorum. Primum enim tabernaculum presens Ecclesia est: que recte dicitur tabernaculum, quia in ea militatur Deo, antequam ueniatur ad celum. Tabernaculum enim proprie belligerantium est, in quo est candelabrum aureum, id est Christus fulgens uirtute et sapientia in medio fidelium, qui et ipsi candelabra aurea sunt, quia sapientia lucent. Aurum enim sapientiam significat. Ipse Christus est stipes, qui portat tria brachia a dextris et tria a sinistris; quia ipse est uitis uera , in qua fundati sunt tres ordines palmitum, id est fidelium. Illi, qui tempore gratie sunt, dextri sunt, id est digniores; qui uero ante gratiam, quasi sinistri fuerunt. Hi tres ordines fidelium significati sunt in  tribus uiris quos Ezechiel saluandos uidit, scilicet Ne, Daniel et Iob , id est rectores, continentes et coniugatos. Isti etiam sunt, qui secundum Euangelium dicuntur esse in agro, et in lecto, et in mola. Sic enim ibi legitur:  Et erunt duo in agro; unus assumetur, et alter relinquetur. Et duo in lecto; unus assumetur, et alter relinquetur. Et due molentes in mola; una assumetur, et altera relinquetur . Per illos qui sunt in agro, significantur rectores, sicut et per Ne; per illos qui sunt in lecto, continentes, sicut et per Danielem; per eos uero  qui sunt in mola, coniugati, sicut et per Iob.

Prima ergo pars hastilium erat quasi calami aurei. Postea erant scyphi, inde spherule auree, tandem lilia. Calami sunt sancti, qui in humidis diuini fontis nutriti sunt, et concaui ad recipiendum, atque ad transfundendum liquorem gratie aliis. Ipsi etiam sunt scyphi dum aliis propinant, quod biberunt, sapientiam scilicet et scientiam Dei. Iidem sunt spherule, id est rotundi, et perfecti, et uolubiles contra prospera et aduersa; quos nichil detineat, donec ueniant ad lilia eterne iucunditatis; qui non habent, ut supradictum est, timoris angulum, nec elationis supercilium. Super his ponebantur septem lucerne, id est septem dona sancti Spiritus, que in Christo plenissime manent, et fidelibus  secundum uoluntatem eius distributa sunt. Mensa ad ostium diuina Scriptura est, que permanet, que intrantibus proponitur, que eterna gaudia, et quomodo ad ipsa perueniatur, ostendit, et cibum uite suggerit. In ea duodecim panes mundi erant, id est duodecim apostoli eorumque uicarii, qui thus orationis Deo offerunt; quorum, si quis moritur, statim loco eius alius substituitur, sed in septima etate omnes auferentur.

Secundum tabernaculum post uelum est Ecclesia celestis, que uelatur, quandiu hic uiuimus. Thuribulum significat Christum igne caritatis plenum, interpellans Patrem semper pro nobis . Arca Christus est, in quo sunt omnes thesauri sapientie, et scientie Dei absconditi . Ex  omni parte aurea, quia in cogitatione, sermone et opere eius non nisi pura ueritas inuenitur. Longitudo perseuerantia doctrine, que per unum cubitum; et operationis que per alterum cubitum designatur, ad cuius perfectionem humanus intellectus imperfectus est, quod significat dimidius cubitus. Latitudo perfectionem caritatis, altitudo perfectionem spei, ad quam nos dimidii, id est imperfecti sumus. Quatuor annuli quatuor euangelistas perfectos per quos arca, id est Christus portatur per quatuor mundi partes: quibus semper adherent uectes aurei, id est predicatores sapientia fulgentes, semper parati contra hostes. In arca enim erat urna habens manna, id est anima Christi continens plenam sapientiam, qua reficiuntur  etiam angeli. uirga significat sacerdotalem potestatem Christi; tabule, quod ipse sit lator legis; propitiatorium, Christus qui propitiatur nobis; duo cherubin omnes ordines celi, qui in eo consistunt, qui inuicem dilectione connexi sunt, quia, etsi sapientes, tamen eum obumbrant, quantum in se est. In primo tabernaculo quotidie intrabant sacerdotes sacrificiorum ritus consummantes, quia in presenti Ecclesia quotidie se debent offerre fideles, carnem suam cum uitiis et concupiscentiis mortificantes . In secundo autem tabernaculo introibat summus pontifex cum sanguine semel in  anno, quia Christus uerus et summus sacerdos semel in anno benignitatis, id est reparationis, effuso sanguine in remissionem peccatorum, in interiora celi introiuit, ianuam paradisi ante clausam fidelibus hodierna die patefecit. Magnum hic sacramentum est. Aurum quippe significat sapientiam, arca uero secretum Dei. In arca iussa sunt poni lex, manna et uirga Aaron. In lege quippe precepta sunt. In uirga potestas significatur; in manna gratia; quia nisi cum gratia non est potestas faciendi precepta. uerum quia lex a quouis proficiente non ex omni parte impletur, desuper est propitiatorium. Ad hoc enim opus est ut Deus sit propitius, ideoque superponitur, quia superexaltat misericordia, scilicet hominem, iudicio  .

Non ergo in manufacta sancta iehsu introiuit exemplaria uerorum, sed in ipsum celum, ut appareat nunc uultui Dei pro nobis. Cur non introiuit iehsu in manufacta sancta? Quia sunt uidelicet exemplaria uerorum, et uerus sacerdos non in umbratilia, sed in uera debuit intrare sancta.  Quanta differentia! Pro exemplari, id est templo, celum. Differt et magnus sacerdos, qui assistit uultui Dei semper uiuus ad interpellandum pro nobis . Ibi sepe  , hic semel; ibi in sanguine alieno, hic in proprio. Idem ergo est sacerdos et hostia. Non itaque introiuit iehsu in manufacta sancta, que sunt exemplaria uerorum, sed  in ipsum celum per illa significatum, ut appareat uultui Dei pro nobis, hoc est ut pro nobis Patrem interpellet, et nos post se trahat, post consummationem presentis seculi.

Ideo igitur plures facti sunt sacerdotes secundum legem, quod morte prohiberentur permanere; iehsu Christus uero eo quod maneat in eternum, sempiternum habet sacerdotium . Ostenso quod per sacerdotium Christi uetus sacerdotium destruitur, commendat Apostolus actum ipsius, scilicet Christi, abolendi ueteris actus sacerdotii per contrarium. Quia ergo iehsu Christus manet in eternum, sempiternum habet sacerdotium. Unde et saluare in perpetuum potest, accedens per semetipsum ad Deum, semper uiuens ad interpellandum pro nobis. Quia  ipse Dei et uirginis Filius accedit ad Deum, non per alias hostias, sed per se hostiam uiuam; idcirco saluare potest plebem sibi subiectam. Accedit ergo non per alium pontificem, sed per semetipsum ad Deum, semper uiuens ad interpellandum pro nobis representatione sui. Unde ipse ait in Euangelio: Nemo uenit ad Patrem, nisi per me . Ex ea igitur natura, qua pontifex est, id est humana, quam ascendendo ad celos subleuauit, pro nobis Patrem interpellat. Talis ergo decebat ut nobis esset pontifex, sanctus, innocens, impollutus, segregatus a peccatoribus, et excelsior celis  factus. Ac si diceret: Talis per se accedens decebat ut nobis filiis esset pontifex; quia serui, id est sub lege positi alios pontifices habuerunt. Sanctus est positione uirtutum; innocens, ad proximum; impollutus, remotione uitiorum: nec modo impollutus, sed semper sine peccato. Segregatus a peccatoribus, id est a prioribus ueteris testamenti sacerdotibus; et excelsior celis factus, omni uidelicet celesti natura quam omnes angeli adorant. Sanctus quippe est in omnibus, uidelicet innocens manibus, impollutus corpore, segregatus a peccatoribus, id est ab omni peccato immunis. Qui non habet quotidie necessitatem, quemadmodum leuitici sacerdotes, qui tantum istius figura fuerunt, prius pro suis delictis hostias offerre, deinde pro populo. Ac si  aperte dicat: Non habet necessitatem quotidie offerre; non quod aliquando egeat, sed ut ab illo quod aliis accidit, remoueat. Hoc enim fecit semel se offerendo Dominus iehsu Christus. Adeo est magnum hoc sacrificium, quod licet sit unum, et semel oblatum, tamen sufficit ad eternam salutem. Quasi diceret: Hoc sacrificium, id est seipsum obtulit; non pro suis, sed pro populi delictis; semel, quia suffecit omnibus, et ideo non est opus iterari. Lex enim homines constituit sacerdotes infirmitatem habentes. Ac si aperte dicat: Illi sacerdotes quotidie necesse habent offerre sacrificium pro se, quia infirmitatem habent peccandi et moriendi, hic autem semel sufficit, quia perfectus Deus et homo est. Lex ergo homines constituit sacerdotes infirmitatem  habentes, sermo autem iurisiurandi, qui post legem est, Filium Dei constituit in eternum sacerdotem perfectum. Sermo itaque iurisiurandi, qui post legem per Dauid dictus est, constituit Dei et hominis Filium sacerdotem perfectum in eternum permansurum, dicens: Iurauit Dominus, et non penitebit eum; tu es sacerdos in eternum secundum ordinem Melchisedech .

Sequitur: Talem habemus pontificem, qui consedit in dextera sedis magnitudinis Dei in celis, sanctorum minister, et tabernaculi ueri, quod fixit Dominus et non homo . Ac si diceret: Talem habemus pontificem, qui iam diu consedit in equalitate sedentis Deitatis, hoc est potestatis;  in dextera sedis magnitudinis, id est Patris, quia uerus Deus et uerus homo est, qui quiescit et iudicat. Deus enim Pater omne iudicium dedit Filio, ut omnes honorificent Filium, sicut honorificant Patrem . Est etiam sanctorum minister, scilicet misericordie hic et in futuro; et tabernaculi, non umbratilium, sed ueri tabernaculi quod fixit Deus et non homo: quod sunt anime sanctorum, quibus ministrat gaudia eterna. Huic simile est, quod ipse alibi de seipso quasi de alio dicit: Amen dico uobis, quod precinget se, et faciet illos discumbere, et transiens ministrabit illis .  Unde ipse Dei et uirginis Filius celum ascensurus, discipulis suis ait: uado parare uobis locum. In domo Patris mei mansiones multe sunt. Et si abiero, et preparauero uobis locum; iterum ueniam, et assumam uos ad meipsum, ut ubi ego sum, et uos sitis .

Nonne quando ista dicebat, eterna discipulis, imo cunctis in se credentibus, gaudia ministrabat? Christus est itaque secundum Apostolum minister sanctorum, quia omnis pontifex ad ministrandum constituitur. Talem itaque pontificem habemus, qui consedit in celis in dextera Dei Patris, uel super materiales celos, uel super thronos et dominationes. Ibi est minister sanctorum, quia sanctis, ut dictum est, ministrat uitam eternam; uel in celis  ministrat gloriam per Sancta sanctorum figuratam. Idem etiam Dei Filius celum ascendens, est minister tabernaculi ueri, id est ueritatis, quam tabernaculum uetus prefigurabat; scilicet iustitiam in presenti Ecclesia, et gloriam in futura. Quod uerum tabernaculum fixit Deus et non homo, ut in eternum permaneat; umbratile uero non erat fixum, sed portabile; quia et uetus tabernaculum Deus posuit, sed per ministerium hominis.

Christus autem assistens pontifex futurorum bonorum per amplius et perfectius tabernaculum, non manufactum, id est non huius creationis . Ac si diceret: Christus pontifex futurorum bonorum, presentis scilicet iustitie et eterne beatitudinis, que tempore legis futura erant, per carnem  que sine uirili semine concepta est assistens Patri ad interpellandum, uel fidelibus ad auxilium, per amplius et perfectius tabernaculum, uidelicet in celum; non manufactum  id est non huius creationis, cuius illud in eremo quod fixit homo, scilicet Moyses, sed longe aliter a Deo. Sequitur: Neque per sanguinem hircorum, aut uitulorum, sed per proprium sanguinem introiuit semel in sancta, eterna redemptione inuenta. Quasi diceret: Neque per sanguinem hircorum, aut uitulorum, ut in ueteri testamento effusum, sed per proprium sanguinem introiuit semel  in sancta, hoc est in celeste tabernaculum,  eterna redemptione inuenta, per hoc scilicet in Sancta sanctorum, quia eterni redempti. Hircus significat Christum propter similitudinem carnis peccati. Christus itaque introiuit tabernaculum, id est celum, per amplius, quia plures capit quam terrenum illud tabernaculum, et perfectius, quia ibi perfecta est beatitudo. Ad hoc nimirum dignatus est nasci, pati, mori et resurgere, ut humanitatem nostram ad celos subleuaret, et in ea semper Patri pro nobis supplicaret.

Ipse quippe est angelus magni consilii, qui peccata nostra misericorditer in cruce portauit, et apud Patris iustitiam semper pro nobis interuenit. Hunc profecto angelum beatus Iob pro humani generis salute rogare optabat, cum dicebat:

 Si fuerit pro eo angelus loquens unum de similibus, ut annuntiet equitatem . Quem beatus Gregorius uersiculum exponens, ait: Quis enim iste angelus, nisi ille de quo per prophetam dicitur, »magni consilii angelus?«  Quia enim Greca lingua euangelizare, annuntiare dicitur, semetipsum nobis annuntians Dominus, angelus uocatur. Et bene ait, »si fuerit pro eo angelus loquens;« quia, sicut ait Apostolus, etiam interpellat apud Patrem pro nobis . Sed quid pro nobis loquatur, audiamus: »Unum de similibus.« Moris medicine est, ut aliquando similia similibus, aliquando contraria contrariis curet. Nam sepe calida calidis, sepe autem frigida calidis, calida frigidis sanare consueuit. ueniens ergo ad nos desuper medicus  noster, tantisque nos inueniens languoribus pressos, quoddam nobis simile, et quoddam contrarium opposuit. Ad homines quippe homo uenit, sed ad peccatores iustus. Concordauit nobis ueritate nature, sed discrepauit a nobis uigore iustitie. uitiosus enim homo corrigi non poterat, nisi per Deum. uideri autem debuit, qui corrigebat; ut prebendo imitationis formam, anteacte malitie mutaret uitam. Sed quia uideri ab homine non poterat Deus, homo factus est, ut uideri potuisset. Iustus igitur atque inuisibilis Deus apparuit similis nobis homo uisibilis, ut dum uidetur ex simili, curaret ex iusto. Et dum ueritate generis concordat conditione, uirtute artis obuiaret egritudini. Quia ergo ueniens Dominus in carne, non culpam nostram ex uitio, non penam ex necessitate  suscepit,  recte dicitur, quod pro tentato homine iste angelus unum de similibus loquitur; quia nec ita mortuus, nec ita resuscitatus, nec ita in celum assumptus. Non enim cooperante coitu, sed Spiritu sancto superueniente, conceptus est, natus autem, materna uiscera et fecunda exhibuit, et incorrupta seruauit. Rursum nos omnes, cum nolumus, morimur; quia ad soluende pene debitum, culpe nostre conditione coarctamur. Ille autem, quia nulli admistus est culpe, nulli ex necessitate succubuit pene, sed quia culpam nostram dominando subdidit,  penam nostram miserando suscepit, sicut ipse ait: »Potestatem habeo ponendi animam meam; et potestatem habeo iterum sumendi eam .« Qui etiam premisit, dicens: »Nemo tollet animam meam a me, sed ego pono eam .« Rursum non ut reliqui suscitatus est; quia nostra resurrectio in fine seculi dilata est, illius uero die tertio celebrata. Et nos quidem per illum resurgemus, ipse uero per se: neque enim qui Deus erat, ut resuscitari sicut nos ab alio potuisset indiguit. In hoc ergo eius resurrectio distat a nostra resurrectione, quod non per nosmetipsos resurgemus, sicut per se surrexit ipse. Ob hoc enim quod simpliciter homines sumus, superiori adiutorio ut resurgere ualeamus, indigemus. Ille autem eiusdem resurrectionis uim cum  Patre et Spiritu sancto Deus exhibuit, quam tantum solus in humanitate percepit. Ipse etiam hodierna die uidentibus discipulis in magna gloria celum ascendens, non eguit, ut dictum est, auxilio alieno sicut Elias, qui subuectus est curru igneo . Nec mirum si Henoch et Elias angelorum auxilio, quo subueherentur, indigebant , quia puri homines erant. Dominus autem iehsu Christus, quia uerus Deus erat et uerus homo, ad penetrandum celos auxilio non egebat alieno. Nascendo, uirginitatis dono matrem suam ditauit; ascendendo, humanam naturam in Patris dextera collocauit.

Quia igitur Dominus uere est natus, uere mortuus, uere resuscitatus, uere in dextera Dei Patris exaltatus;  in omnibus tamen distat a nobis magnitudine potentie, sed sola concordat nobiscum ueritate nature, bene ergo dicitur, quia pro nobis iste angelus unum de similibus loquitur. Cum enim in cunctis operationibus suis immensa nos uirtute transcendat, in uno tamen a nobis, id est in forme ueritate non discrepat. Per hoc pro nobis Patri loquitur, per quod semetipsum nobis similem ostendit. Loqui quippe eius, uel Patrem pro nobis interpellare est, ipsum se pro hominibus hominem demonstrare. Et bene cum dixit, »unum de similibus loquitur,« illico adiunxit, »ut annuntiet hominibus ueritatem;« quia nisi ille hominibus similis fieret, equus homo ante Deum non appareret. Inde quippe annuntiat equitatem nostram,  unde suscipere dignatus est infirmitatem nostram. Omnes uidelicet nos inimica illa persuasio in culpe contagium ab ipsa radice polluerat, nullusque erat, qui apud Deum pro peccatoribus loquens a peccato liber appareret, quia ex eadem massa editos eque cunctos par reatus inuenerat. Proinde uenit ad nos Unigenitus Patris, assumens ex nobis naturam, non perpetrans culpam. Sine peccato certe esse debuit, qui pro peccatoribus interuenire potuisset; quia nimirum aliene pollutionis contagia non tergeret si propria sustineret. Bene ergo dicitur, quia in eo quod similis apparuit, equitatem hominis annuntiauit. Intercedens enim in celo apud Patrem pro peccatoribus, semetipsum iustum hominem, qui pro aliis indulgentiam mereretur, ostendit. Sequitur:

 »Miserebitur eius, et dicet: Libera eum, ut non descendat in corruptionem; inueni in quo ei propitier.« Mediator Dei et hominum homo Christus iehsu in eo miseretur homini, quo formam hominis assumpsit. Qua misericordia redempto homine dicit Patri: »Libera eum, ut non descendat in corruptionem.« Sicut iam supradiximus, dicere eius est Deo Patri, Libera hominem, naturam hominis assumendo liberam demonstrare. Ex ea quippe carne, quam assumpsit, etiam hanc ostendit liberam, quam redemit. Que redempta uidelicet caro nos sumus, qui cogitatione nostri reatus astringimur, sed tanti mediatoris equitate liberamur, sicut ipse ait: »Si uos Filius liberauerit, uere liberi eritis .« Et  bene pro hoc de redempto homine dicitur: »Non descendat in corruptionem.« Superius enim dictum fuerat: »Appropinquauit corruptioni anima eius ;« postmodum dicitur, »non descendat in corruptionem.« Ac si diceret: Quia cognoscendo infirmitatem suam, esse se corruptioni proximum non ignorat; idcirco ad corruptionis interitum non descendat. Ad corruptionem enim iuste descenderet, si suis uiribus longe se a corruptione esse iudicaret. Sed quia humiliter appropinquauit corruptioni, debet ab ea misericorditer liberari, ut eo contra impugnantia uitia fortis sit, quo se suis meritis cognoscit infirmum. Quisquis enim supra se extollitur ipso elationis sue pondere grauatur, et eo sese in infimis mergit, quo in superbie uitium proruens, ab eo, qui uere excelsus  est, elongat, atque inde magis ima petit, unde se coniunctum superioribus estimauit, sicut per prophetam extollenti se anime Dominus dicit: »Quo pulchrior es, descende et dormi cum incircumcisis .« Omnis enim qui feditatem infirmitatis sue considerare negligit, sed per elationis fastum uirtutis sue gloriam attendit; unde pulchrior est, inde descendit; quia extollendo se de suis meritis, inde in anime interitum corruit, unde gloriosum se esse iudicauit. Qui descendens, cum incircumcisis dormit, quia in eternam mortem cum ceteris peccatoribus deficit. Quia ergo homo iste humiliter corruptioni se propinquum esse cognouit, bene de eo dicitur: »Libera eum, ut non descendat in corruptionem;« ut eo scilicet magis euadat penam, quo  oculos suos non auertit ad culpam. Quia uero nullus erat, cuius meritis nobis Dominus propitiari debuisset, Unigenitus Patris formam infirmitatis nostre suscipiens solus iustus apparuit pro peccatoribus intercedens. Et bene pro redempto homine iste loquens Angelus dicit: »Inueni in quo ei propitier.« Ac si aperte mediator Dei et hominum dicat: Quia nullus hominum fuit, qui coram Deo intercessor iustus pro hominibus appareret, memetipsum ad propitiandum hominibus hominem feci; et dum me hominem exhibui, in quo iusto homine hominibus propitiarer, inueni. Et quia infirmitatem nostram suscipiens Dominus, dum penam nostram moriendo tolerauit, corruptionem nostram resurgendo in melius mutauit, celum  ascendendo glorificauit: bene iste angelus, id est Dei Filius, mortalitatis nostre flagella subiungit, eorumque misertus, dicens:

»Consumpta est caro a suppliciis, reuertatur ad dies adolescentie sue.« In illo quippe primo homine a Domino recedente repulsi a paradisi gaudiis, in hac uite mortalis erumna cecidimus, et quam grauem culpam serpentis suasione commisimus, pene nostre ultione sentimus. Huc enim lapsi, nichil extra Deum, nisi quo affligeremur, inuenimus, et quia per oculorum uisum carnem secuti sumus, de ipsa carne, quam preceptis Dei preposuimus flagellamur. In ipsa quippe quotidie gemitum, in ipsa cruciatum, in ipsa interitum patimur, ut hoc nobis mira dispensatione Dominus uerteret in penam, per quod fecimus culpam:  nec aliunde esset interim censura supplicii, nisi unde fuerat causa peccati, ut eius carnis amaritudine homo erudiretur ad uitam, cuius oblectatione superbie peruenit ad mortem. Quia igitur innumeris humanum genus carnalis uite suppliciis premebatur, sed Redemptore nostro ueniente, et uitia corruptionis nostre et tormenta deleta sunt; dicatur de hoc redempto homine: »Consumpta est caro a suppliciis, reuertatur ad dies adolescentie sue.« Ac si diceret: Mortalitatis sue pena in quantam uetustatis sue senectutem deiectus est, reuertatur ad dies adolescentie sue, id est prioris uite integritate renouetur, ut non in eo maneat quo lapsus est, sed ad hoc redemptus redeat, ad quod percipiendum conditus fuit. Scriptura enim sacra sepe adolescentiam pro nouitate uite ponere  consueuit. Unde sponso in Cantico spiritualis amoris dicitur: »Adolestule  dilexerunt te ,« id est electorum anime gratia baptismatis renouate, que non in uite ueteris usu deficiunt, sed noui hominis conuersatione decorantur. Senectutem quippe ueteris hominis inter uitia tabescentem ille deflebat, qui dicebat: »Inueteraui inter omnes inimicos meos .«

Ac si diceret: Inter omnes inueteraui, a nullo immunis fui, omnibus consensi. uel ita legi potest: Ideo sic in gemitu et lacrymis laboro, quia inueteraui, factus membrum ueteris hominis. Et dicit a simili ueteris uestis, que non est apta usui nec decori. Inueteraui, inquit, inter omnes inimicos meos, uisibiles scilicet et inuisibiles, quibus peccando  consensi. Hoc ideo dicit, ne quis desperet de multitudine peccatorum. Sed unde hoc? Quia oculus meus scilicet turbatus est a furore primo parente experto, id est a pena primo homini illata, per quem uniuersa posteritas est transfusa. Ipse enim primus parens est origo, nos uero propago pene sumus.

Hec beatus Dauid in persona penitentium scripsit; econtra uero alius sapiens gaudere in uirtutibus admonens, dicit: »Letare iuuenis in adolescentia tua .« Ac si diceret: Fortis quippe  gaudeat in renouatione sua, id est letitiam suam, non in ueteris uite uoluptate, sed in conuersatione noue uite constituat. Quia uero ad hoc nouitatis robur non  nostris uiribus, sed Redemptore interueniente reuocamur; pro hoc flagellato homine deprecans angelus dicat: »Reuertatur ad dies adolescentie sue.« Et quia, dum Redemptor noster in celo Patrem pro nobis interpellat, nos quoque uite pristine torpore discusso ad studium orationis accendimur: aperte de hoc homine redempto subiungitur: »Deprecabitur Deum, et placabilis ei erit; et uidebit faciem eius in iubilo.« Prius enim postulare angelum, et postmodum dicit hominem; quia nisi prius ipse Dominus per Incarnationem, resurrectionem atque in celum ascensionem suam interpellans Patrem, uitam nostram peteret, nunquam se nostra insensibilitas ad postulanda  ea, que eterna sunt, excitaret; sed Incarnationis, resurrectionis et ascensionis eius precessit oratio, ut torporis nostri euigilatio, quo idem Redemptor humani generis precessit, subsequatur. Hunc profecto Dei et uirginis Filium post passionis et resurrectionis triumphum ad Deum Patrem redeuntem Iacob patriarcha presignabat, cum Ioseph filium suum benedicens, summa ueneratione dicebat:

Filius accrescens Ioseph , etc. Hec prophetia post passionem et resurrectionem Domini paterne uocis imaginem tenuit, qua redeuntem in celum post uictoriam Christum Deus Pater alloquitur, dicens: Filius accrescens Ioseph. Filius Dei accrescens utique in gentibus, quia cum ob incredulitatem Synagoge Iudeorum populum reliquisset,  innumeram gentilium plebem, scilicet sanctam Ecclesiam ex omnibus gentibus ampliauit. Quod et patriarcha Dauid cecinit, dicens: Reminiscentur et conuertentur ad Dominum uniuersi fines terre . Ac si aperte dicat: Non solum Iudei, sed etiam gentiles reminiscentur Domini, qui prius obliti erant; et conuertentur ad Dominum, qui prius auersi erant, dantes honorem creaturis, quem deberent Creatori uniuersi fines terre, id est de omni terra. Et conuersi adorabunt in conspectu eius, id est in corde puro ubi ipse solus conspicit; uel in conspectu eius, non in conspectu hominum, scilicet ut solus uideat, solus remuneret. Uniuerse, inquit, familie gentium, id est de uniuersis gentium familiis. Sequitur: Filius accrescens, et decorus aspectu.  Omnes enim superat Christi pulchritudo, sicut de illo legitur in psalmo: Speciosus forma pre filiis hominum , etc. Ac si diceret: Tu uerbum Patris, tu rex immortalis, tu speciosus forma, id est in formosa diuinitate pre filiis hominum.

Nota, quia posset dicere, pre angelis; sed quia uerum hominem uult eum ostendere, induxit formam filiorum hominum, et hoc contra hereticos qui dicebant, esse phantasticum corpus.

Iterum subiungens ait: Filie discurrunt super murum, id est gentes Ecclesie, que crediderunt in Christum, et super soliditatem fidei, quasi super murum amore pulchritudinis Christi accense discurrunt,  ut uerum sponsum per contemplationem aspiciant, et osculo caritatis illi copulentur atque adhereant. De quo amore uel osculo in Cantico spiritualis amoris eidem sponso dicitur: Osculetur me osculo oris sui; quia meliora sunt ubera tua uino flagrantia  unguentis optimis . Ioseph fecerunt iniuriam fratres sui et Christum Iudei obiurgati sunt, quando eumdem Nazareum, id est sanctum Domini ac Dei Filium falsis testimoniis calumniantes opprimere tentauerunt. Sequitur:

Inuideruntque illi habentes iacula. Neque enim quisquam in Ioseph proiecit sagittas, uel aliquod  uulneris telum, sed specialiter uenit in Christum. Iterum dicit: Sedit in fortia arcus eius. Christus enim arcum suum et arma pugnandi spiritualia posuit in Deum, qui fortis propugnator est: ad cuius dexteram sedet, cuius uirtute rumpitur omnis nequitia perfidorum. Et dissoluta sunt uincula brachiorum eius, quibus eum fratres uinctum ad Pilatum adduxerunt. Recisa sunt enim per manum omnipotentis Dei Patris ex cuius ore ipse Dominus bonus pastor egressus est, lapis et firmitas credentium in Isrel. Sequitur: Deus Patris tui erit adiutor tuus. Quis adiuuit Filium, nisi solus Deus Pater, qui dixit: Ecce puer meus, suscipiam illum?  Exaltabitur, uidelicet super omnes celos, et eleuabitur super cunctos celestium uirtutum  ordines, et  sublimis erit ualde . Complacuit enim sibi in illo anima mea .

Iterum subiungens, ait: Omnipotens Deus benedicet tibi benedictionibus celi desuper, benedictionibus abyssi iacentis deorsum, ut omnibus uidelicet angelis et hominibus in celo sedens dominetur. Sequitur: Benedictionibus uberum, duorum scilicet testamentorum, quorum altero nuntiatus est, et altero demonstratus; siue benedictionibus uberum Marie, que uere benedicta erant, quia ipsa sanctissima semper uirgo eidem Domino potum lactis ministrauit. Unde et illi quedam mulier in Euangelio ait: Beatus uenter, qui te portauit, et ubera, que suxisti .

Iterum dicit: Benedictionibus uberum et uulue.  Etiam hic benedicitur uulua eiusdem matris, illa utique uirginalis, que nobis Christum Dominum edidit, de qua per Ieremiam dicitur: Priusquam te formarem in utero, noui te; et antequam exires de uulua, sanctificaui te , etc. Sequitur: Benedictiones Patris tui confortate sunt benedictionibus patrum tuorum. Ac si diceret: Benedictiones Patris tui celestis, que date sunt tibi a summo celi et abyssi confortate sunt, id est preualuerunt benedictionibus patrum tuorum. Ultra enim omnium sanctorum meritum patriarcharum siue prophetarum conualuit benedictio Patris in Filio, ita ut nullus ei sanctorum equari possit. Donec ueniret, inquit, desiderium collium eternorum. Colles patres  ueteris testamenti sunt, qui Christi aduentum prophetantes, magno cum desiderio incarnationem eius exspectauerunt. De quibus ait Dominus in Euangelio: Multi iusti reges et prophete uoluerunt uidere que uos uidetis, et non uiderunt; et audire que auditis, et non audierunt . Ac si diceret: Beati oculi, non dico exteriores Phariseorum qui corpus meum uident; sed interiores oculi beati, qui uident que uidetis, scilicet qui cognoscunt illa sacramenta, que reuelantur paruulis, quibus me et Patrem reuelaui. Prophete et iusti a longe gloriam Domini uiderunt per speculum et in enigmate; sed apostoli presentem Dominum habentes,  et ab ipso, que uolebant, interrogantes, non per angelos uel uarias uisionum species docebantur. Patres itaque sancti ueteris testamenti dicti sunt colles propter excellentiam uidelicet sanctitatis: qui etiam eterni uocantur, quia uitam consequuntur eternam, nec intereunt cum mundo, sed esse creduntur eterni.

Fiant in capite Ioseph, omnes scilicet benedictiones iste super caput Christi ponuntur, quas incarnatus accepit: et super uerticem Nazarei, de quo scriptum est: Nazareus uocabitur , id est sanctus Dei inter fratres suos, quia ipse est caput omnium eminens in celo et in terra uniuersis sanctis, quia omnia subiecta sunt sub pedibus eius. Ipse humanitatem nostram de sinu Patris  ueniens, misericorditer suscepit; de sepulcro tertia die resurgens, glorificauit; quadragesimo die celum uidentibus discipulis ascendens, in Dei Patris dextera collocauit. Ille, cui una est cum Deo Patre substantia diuinitatis, pro salute nostra suscipere uoluit de uirgine fragilitatem nostre mortalitatis. ueram atque incommutabilem de Deo Patre habet eternitatem; ueram accepit in tempore de uirgine matre passibilem carnem; quam iterum per resurrectionis triumphum et ascensionis gloriam reduxit ad incorruptionem. Hunc profecto Dei et hominis filium infirmum et fortem, temporalem et eternum Ezechiel propheta typice premonstrabat, quando de uiro stante in porta ciuitatis ad austrum uergentis  dicebat:

Et ecce uir, cuius erat species quasi species eris, et funiculus lineus in manu eius stabat in porta . Quod beatus Gregorius Ecclesie Christi ualde utilis ac necessarius exponens, ait  : Ipse quippe signatur in uiro, qui figuratur in porta. uir autem iste metiri edificium dicitur. Et recte Dominus per uirum signatur et portam, quia ipse omnia intra sanctam Ecclesiam iudicando disponit, et ipse eamdem sanctam Ecclesiam portat, et portando ad celestem patriam secum ubi ipse est, subleuat. Sic in sancto quoque Euangelio idem Redemptor noster loquitur, dicens: »Qui intrat per ostium, Pastor est ouium .« Et paulo post: »Ego sum ostium.« Atque iterum post pauca subiungit: »Ego  sum pastor bonus.« Quia igitur ipse est pastor, ipse ostium, et intrat pastor per ostium; recte in hoc loco signatur per supra dictum stantem in porta uirum. Sed querendum nobis est, cur de hoc uiro dicitur: »Cuius species erat, quasi species eris?« Cuncti nouimus metallum eris ualde esse durabile atque omnimodo sonorum. Quid est ergo, quod aspectus mediatoris Dei et hominis speciei comparatur eris, nisi hoc quod aperte nouimus, quia Unigenitus Dei Filius formam serui accipiens, fragilitatem carnis humane per resurrectionis uictoriam, et ascensionis sue gloriam uertit in eternitatem? Quia ergo in eo caro facta est immortalis, iam est sine fine durabilis.  Nam »surgens a mortuis, iam non moritur, mors illi ultra non dominabitur .« Quid est autem quod ipsa eius Incarnatio ualde humanitati nostre insonuit omnibus gloriam maiestatis sue  ? Et quasi aspectum eris habet in corpore, quia Deus mundo innotuit ex carne. Unde et per Ioannem dicitur: »Habebat in uestimento, et in femore suo scriptum: Rex regum, et Dominus dominantium .« Quid enim est uestimentum eius, nisi corpus quod accepit ex uirgine? Nec tamen aliud est uestimentum eius, et aliud ipse. Nam nostrum quoque uestimentum caro dicitur, sed tamen ipsi nos sumus caro, qua uestimur. Hoc autem uestimentum illius longe antea Isaias aspiciens per crucem passionis sanguine cruentum, dixit: »Quare rubrum est indumentum  tuum, et uestimenta tua sicut calcantium in torculari? .« Cui ipse respondit: »Torcular calcaui solus, et de gentibus non est uir mecum .« Solus enim torcular, in quo calcatus est, calcauit, qui sua potentia eam quam pertulit, passionem uicit. Nam qui usque ad mortem crucem passus est, de morte cum uictoria surrexit, et celum cum gloria ascendit. Bene autem dicitur: »Et de gentibus non est uir mecum;« quia hi pro quibus pati uenerat, passionis eius esse participes debebant; quia pro eo quod illo tempore necdum crediderant, de ipsis in passione queritur, quorum uita illa passione querebatur. »Habebat, inquit, in uestimento, et in femore suo scriptum: Rex regum, et Dominus dominantium.«  Per femur quippe propagatio carnis intelligitur. Quia ergo per propaginem generis humani sicut generationum ordines, Mattheo uel Luca narrantibus, describuntur, in hoc mundo natus est ex uirgine, et per Incarnationis sue mysterium, quia rex esset et Dominus cunctis ubique gentibus indicauit. In uestimento itaque et in femore scriptum habuit: »Rex regum, et Dominus dominantium.«

Species ergo huius regis et Domini quasi species eris fuit, quia illius Incarnationis mysterium per uerissimos precones toti mundo insonuit, et idem corpus, quod sine peccato de uirgine assumpsit, per resurrectionis et ascensionis sue gloriam ad eternitatem perduxit. Ipse quippe sedet in dextera Dei Patris, et per seipsum, qui uere est ostium  ouium, facit in se credentes pertingere ad claritatem perpetue lucis. Ad hoc nimirum ipse eternus pontifex de sinu Patris dignatus est descendere, ut sua nos dulci predicatione eamdem eterne claritatis lucem doceret desiderare, atque ut ad eam pertingere possemus, summopere laborare. Unde beatum Iob nouimus dixisse:

Annuntiat de amico suo, quod possessio eius sit, et ad eam possit ascendere . Ac si aperte dicat: Dei Filius ueniens de sinu Patris, annuntiat fideli populo, uel cuilibet Christiano ad eternam uitam predestinato, de celesti luce, quod possessio eius sit, si bene uidelicet et pie uixerit, et ad eamdem  celestis patrie lucem per dilectionem Dei et proximi bona operando possit ascendere. Quod magnus doctor Gregorius exponens ait: Amicus ueritatis est recte amator actionis. Unde et ipsa ueritas discipulis ait: »uos amici mei estis, si feceritis que ego precipio uobis .« Amicus quippe animi custos dicitur. Unde non immerito, qui custodire uoluntatem Dei in preceptis illius nititur, eius amicus uocatur. Hinc est quod rursum eisdem discipulis ueritas ait: »uos autem dixi amicos; quia omnia quecunque audiui a Patre meo, nota feci uobis .« De hac igitur luce eterne patrie amico suo Deus annuntiat quod possessio illius sit, ut nequaquam in infirmitatis sue fragilitate desperet, nequaquam hoc quod creatur, sed ad quod creatus est  penset; sed tanto certius sciat, quia illius lucis claritatem possideat, quanto nunc uitiorum pulsantium tenebras uerius calcat. Bene autem in promissione subiungitur: »Et ad eam possit ascendere.« Quid enim difficilius, quam hominem in terra editum, terrena et fragilia membra gestantem, celorum alta conscendere, supernorum spirituum arcana penetrare? Sed eorumdem spirituum ad nos Conditor uenit, seque hominem etiam sub ipsis exhibuit, sicut de illo Patri a Propheta dicitur: »Minuisti eum paulo minus ab angelis; gloria et honore coronasti eum, et constituisti eum super opera manuum tuarum .«

Ac si diceret: Minuisti eum quantum ad te: et non solum quantum ad te, sed etiam fecisti eum  minus ab Angelis; sed paulo, quia tantum carnis possibilitate. Sed quid mirum? Gloria enim resurrectionis et honore ascensionis coronasti eum, et constituisti eum super opera manuum tuarum, id est super celestem et terrenam rationabilemque creaturam, que opera manuum tuarum dicitur per excellentiam. Manus significat uirtutem operationis Dei, scilicet Filium et Spiritum sanctum. Sicut manus diuiditur in plures partes, ita Spiritus sanctus, qui ubique est totus, diuiditur in plura dona. uel aliter: Coronasti eum gloria, quia quando anima eius in infernum descendit, ubi eternaliter tenebre fuerant, lux magna refulsit; et honore, quando regrediens ab inferis cum multitudine angelorum,  multa corpora Sanctorum que dormierant, in testimonium uere resurrectionis resurgere, et multis in sanctam ciuitatem Ierusalem apparere fecisti ; et constituisti eum, id est a dextris tuis, o Deus Pater, consedere fecisti. Ideo igitur Redemptor noster paulo minus ab angelis dignatus est minui secundum humanitatem, ut nos ad eorumdem beatorum spirituum perduceret societatem.

Et quia inter nos et eosdem spiritus discordantis uite scandalum reperit, mira potentia, mirabiliori etiam pietate summa creans, ima suscipiens, ima summis coniunxit. Hinc est enim, quod de eodem  rege nato angelorum chori in eius annuntiatione prodeunt, hymnum Deo dicunt, et deuicta praue uite discordia, hos, quos dudum despexerant, ciues agnoscunt, consono ore predicantes: »Gloria in excelsis Deo, et in terra pax hominibus bone uoluntatis .« Ac si aperte dicant: Quos a nobis malitia disiunxerat, iam nunc in terra nata bonitas iungat. Hinc est, quod ante Incarnationem eius in Testamento ueteri adorasse hominem angelum legitur, nec tamen adorare prohibetur. Sed post mediatoris aduentum, resurrectionem atque in celis ascensionem, cum sese Ioannes ad adorandum angelum prostrauisset, ab eodem angelo protinus audiuit: »uide ne feceris: conseruus enim tuus sum, et fratrum tuorum .« Quid est enim hoc quod prius  equanimiter adorari concedebant, post ab homine angeli recusant; nisi quod prius hominem carnalibus corruptionibus deditum, nec ab eisdem corruptionibus redemptum, quo abiectiorem nouerant, eo iustius contemnebant; postmodum uero humanam naturam eo iam subtractam habere non poterant, quo hanc in auctore suo etiam super semetipsos eleuatam uidebant? Neque enim debebat iam in membris subiecta despici, que in ipso membrorum capite meruit prelata uenerari. Is ergo, qui propter nos paulo minor angelis exstitit, equales nos angelis uirtute sue minorationis fecit. Unde et moriendo docuit, mortem non metuere; resurgendo, de uita confidere; ascendendo, de celestis patrie hereditate gloriari, ut quo caput preisse conspiciunt, illuc subsequi et membra  gratulentur. Unde bene et ab eodem capite nostro dicitur: »Ubicunque fuerit corpus, illuc congregabuntur et aquile .« Unde etiam beatus Petrus apostolorum princeps ait: »In hereditatem incorruptibilem, et incontaminatam, et immarcescibilem conseruatam in celis .« Unde et beatus Paulus dicit.: »Scimus quoniam si terrestris domus nostra huius habitationis dissoluatur, quod edificationem ex Deo habemus, domum non manufactam, eternam in celis .« Sed et si nos quoque, qui editi in terra sumus, celum conscendimus, ubi est quod rursum ueritas dicit: »Nemo ascendit in celum, nisi qui descendit de celo, Filius hominis, qui est in celo?«  Cui nimirum  sententie statim obuiat, quod hec eadem ueritas dicit: »Pater, uolo ut ubi ego sum, et hi sint mecum .« Que sibi in uerbis suis non discrepat, sed ad inquirenda hec quasi discordantia, studium nostre mentis inflammat: omnes enim nos quia in eius fide nati sumus, eius procul dubio corpus existimus. Quia igitur mira dispensatione pietatis membrorum suorum Dominus caput factus est; repulsa reproborum multitudine, solus est etiam nobiscum. Nemo ergo ascendit in celum, nisi qui de celo descendit, Filius hominis, qui est in celo; quia, dum nos unum cum illo iam facti sumus; unde solus uenit in se, illuc solus rediit etiam in nobis. Et is, qui in  celo semper est, ad celum quotidie ascendit; quia qui diuinitate super omnia permanet, humanitatis sue compage sese quotidie ad celos trahit. Non ergo desperet humana fragilitas; Unigeniti sanguinem consideret, et in pretio suo conspiciat, quam magna est que tantum ualet. Perpendat sollicite, quo caput, scilicet Christus, precessit; et que ad uiuendum preceptis astringitur, ad sperandum exemplo roboretur. Confidat celos ascendere, speret supernam patriam possidere, sciat se angelorum sociam esse, gaudeat se etiam angelis prelatam in Christo suo capite. Dicatur igitur recte de hac luce interne patrie: »Annuntiat de ea amico suo, quod possessio eius sit.« Et ualde mira sunt ista, ualde terribilia, quod homo in terra editus, atque a celesti patria exigentibus meritis  longe damnatus, non solum ad statum conditionis reducitur, sed etiam gloriosius exaltatur. Ut qui paradisum perdidit, celum recipiat; et non solum hunc debiti sui reatus non teneat, sed huic post culpam dona cumulantius excrescant. Ut ille contemptor Dei, ille imitator diaboli, si ad fructum penitentie redeat, usque ad celsitudinem contemplande diuine maiestatis ascendat. Cuius itaque cor in huius admiratione pietatis non exsiliat? Cuius torpor non in subleuatione tante considerationis expauescat?

Magnum procul dubio hoc pretium fuit, quo tam graue peccatum deleri potuit. Magnus et hic sacerdos, qui homines in terra natos, ac uariis peccatis irretitos tam clementer reportauit ad celos. Sine culpa quippe exstitit, cuius corpus semel in ara  crucis Deo Patri oblatum humani generis sufficienter deleuit reatum. Ex Deo Patre processit, et uenit in hunc mundum, et in ore eius non est inuentum mendacium.

Potest utique huic summo pontifici typice conuenire, quod Dominus inter cetera ait Moysi in lege: Pontifex, id est sacerdos magnus inter fratres suos, super cuius caput fusum est unctionis oleum, et cuius manus in sacerdotio consecrate sunt, uestitusque est sacris uestibus, caput suum non discooperiet, uestimenta sua non scindet et ad omnem mortuum non ingredietur omnino. Super patrem quoque suum et matrem non contaminabitur. Nec egredietur de sanctis, ne polluat sanctuarium Domini, quia oleum  sancte unctionis Dei super caput eius est. uirginem ducet uxorem; uiduam et repudiatam, sordidam atque meretricem non accipiet, sed puellam de populo suo; nec contaminet semen suum .  Sacerdos magnus inter fratres suos ille est, qui misericorditer dignatus est nasci, pati, mori et resurgere pro humani generis salute, quique in die resurrectionis sue summo diluculo, inter cetera dixit Marie Magdalene: uade ad fratres meos, et dic eis: Ascendo ad Patrem meum, et Patrem uestrum, ad Deum meum, et ad Deum uestrum . Super cuius caput fusum est unctionis oleum, iuxta quod Psalmista dicit: Dilexisti iustitiam, et  odisti iniquitatem; propterea unxit te Deus Deus tuus oleo letitie pre consortibus tuis . Unde etiam ipse Dei et uirginis Filius per Isaiam prophetam de seipso ait: Spiritus Domini super me, eo quod unxerit me; ad annuntiandum mansuetis misit me, etc. .

Sequitur: Cuius consecrate sunt manus. Iste nimirum eternus pontifex consecratas habet manus, dum eas extendit in cruce pro totius seculi expiatione. uestimentum autem eius non scinditur, id est non patitur diuidi in hereses et schismata Ecclesiam suam, que illi inherendo uestis illius est propria. Cuius indumenti figura fuit illa tunica inconsutilis, sed per totum textilis , que in passione non scinditur, sed indiuidua a possidente  seruatur. Ad mortuum non accedet, quia peccatum non fecit. Per peccatum enim mors intelligitur, sicut scriptum est: Anima, que peccauerit, ipsa morietur. In patre, inquit, et matre non contaminabitur . Christus non est pollutus in matre, cum ante secula nasceretur de Patre. Similiter et in Patre non est contaminatus, cum in seculo nasceretur de uirgine matre. Solus enim ipse mundus natus est, procedens ex utero uirginali sine contagione uirili. Nam et nos omnes dum peccamus contaminamur in patre, de quo creati sumus  , si in heresim deuoluamur. Item in matre contaminamur, si credentes Deo, Ecclesiam in aliquo ledimus, uel libertatem celestis matris indigna peccati seruitute fedamus. De sanctis, inquit,  non discedet; quia Christus per susceptionem carnis sic descendit in mundum, ut nunquam desereret celum. uiduam, et repudiatam, ac meretricem non ducet uxorem, sed uirginem. uidua et repudiata est Synagoga, de qua Dominus loquitur per Isaiam, dicens: Quis est hic liber repudii matris uestre, quo dimisi eam? . Meretrix autem heresis est, que multorum errorum libidini patet. Tales non copulantur Christo, nisi sola Ecclesia uirgo, que non habet maculam neque rugam , de qua Apostolus dicit: Despondi uos uni uiro, uirginem castam exhibere Christo . Dicitur etiam anima Christi sponsa, sed illa que fidei simplicitate et actuum puritate incorrupta  probatur et uirgo. Est et uidua anima, que discedens a iugo legis et Euangelii precepta non seruat. Est repudiata, que peccando a Christi corpore separatur, etiamsi ab Ecclesia non proiiciatur. Est et meretrix, que ad se recipit amatores, id est contrarias demonum potestates, que desiderio captant ut pulchritudinem capiant. Pulchra namque a Deo est anima creata, et satis decora, que imaginem habet et similitudinem Dei. Sequitur:

Hic sacerdos magnus de genere suo ducit  uxorem, animam scilicet, que ei fide coniungitur. Nec contaminat semen suum, id est uerbum suum. Unde ipse  in Euangelio ait: Semen est uerbum Dei . Ipse quippe, ut semen uerbi sui ab hereticis uel a prauis hominibus non contaminetur, sed in sua puritate conseruetur, suis discipulis ait: Ne dederitis sanctum canibus; neque miseritis margaritas uestras ante porcos, ne conculcent eas pedibus suis .

Hucusque quod  de mortali atque instabili sacerdote in lege dicta sunt, ad Christum Dei et uirginis Filium summum scilicet eternumque pontificem, qui penetrauit celos, pertinent. Dehinc ea ipsa huiusmodi interpretantur in membris eiusdem summi pontificis, in Dei Patris dextera sedentis; et maxime in sacerdotibus, quibus spiritualia sacramenta sunt commissa. Qui etiam quantis polleant  priuilegiis, breuiter percurrendum est. Caput, inquit, suum non discooperiet, id est ut sacramentum Christi, qui caput eius est, uelamento mysteriorum honoret. uestimenta sua non scindet, ne in heresim uel schismata transeat. Super omnem animam, que mortua est, non ingredietur, id est ad omne peccatum, quod ad mortem pertinet non accedet. Super patrem suum et matrem non contaminabitur, scilicet ne tanta se indulgeat pietate parentum amori, ut Dominum et Creatorem suum offendat; neque ita misereatur propinquis, ut erga Deum uideatur culpabilis. Quanti enim monachorum, canonicorum, ceterorumque religiosorum uirorum, dum immoderate suorum curam gesserunt parentum, suas animas perdiderunt. Unde in tertio Sententiarum libro  ait beatus Isidorus noster patronus  : Multi monachorum amore suorum parentum, non solum terrenis curis, sed etiam forensibus iurgiis inuoluuntur, et pro temporali suorum salute perdunt animas suas. Quod enim de monachis dicitur, consequenter de omnibus religiosis uiris intelligitur.

Sequitur: Pontifex de sanctis non egredietur, uidelicet ut semper in opere et cogitatione sancta moretur. Qui enim loquitur, quod otiosum est et dignum reprehensione, de sanctis egreditur, et polluit sanctificationem Dei, quia non incedit ut seruus Christi. Unde ipse Dei et uirginis Filius ait in Euangelio: Amen dico uobis quoniam de omni uerbo otioso quodcunque locuti fuerint homines, reddent rationem  in die iudicii .

uiduam, inquit, et repudiatam, ac meretricem non ducet uxorem, sed uirginem, id est nichil de ueteri homine, et de pristina amplectetur uoluptate, sed uitam possideat florentem omni puritate. De genere suo ducet uxorem, uidelicet sic uitam amplectatur sanctorum, quibus per fidem proximus est, ut non recedat a uestigiis eorum. Inter hec precipitur, ut idem sacerdos in templo ministrans, uinum et siceram non bibat, ne ebrietate et crapula , et huius uite curis illius pregrauetur. Nec partem habeat in terra , nisi solum Deum, ne  dum terrena cogitat, celestium obliuiscatur preceptorum. Ab huiusmodi ecclesiastici sacerdotis conuiuio iubetur uicinus et mercenarius separari , et seruis tantum ciborum reliquias dari. uicinus hereticus est, qui proximum se titulo Christiani nominis asserit. Mercenarium Iudeum ostendit, qui obseruantiam legis carnaliter requirit. Cum istis ergo sacerdos Dei non participat pabulum Euangelii, quod est ad salutem animarum, sed tantummodo cum seruis Christi. Dantur preterea de his, que altari offeruntur , sacerdoti pectus et brachium dextrum, uidelicet ut in pectore mundas habeat cogitationes et euangelice doctrine notitiam; in brachio dextro opera hona, et pugnam contra diabolum et armatam manum, ut quod corde conceperit,  operibus bonis perficiat. Datur ei et de priuatis maxilla ut suauem habeat eloquentiam ac discretam. Datur et de uictimis uenter, cuius indicio discat luxuriam exstinguere, et appetitum gule in se reprimere. Pertinent ergo ista, ut supradictum est, Iesu Christo summo pontifici typice intellecta; pertinent et eius membris, sacerdotibus scilicet Ecclesie moraliter exposita.

Sciendum preterea est, iste eternus pontifex, quibus indutus uestimentis, introiuit semel in sancta , hoc est in celum, nunc apparens uultui Dei pro nobis. Sacerdos quippe Aaron cum suis sacris uestibus hunc eternum summumque pontificem prefigurabat fulgentem in uirtutibus. Sic enim legitur in Leuitico: Et fecit Moyses sicut precepit ei Dominus.  Et applicuit Aaron fratrem suum, et uestiuit eum tunica , que apud eos induitur byssina, apud nos uero linea. Byssus est enim genus lini candidissimi, et ad summum candorem multo labore multaque ablutione perducitur. Hec uestis Grece poderis, id est talaris, appellatur, quia a collo usque ad talos extenditur. Quatuor coloribus uariata erat uestis illa, bysso uidelicet, purpura, hyacintho et cocco: quibus coloribus quatuor elementa signantur, quorum complexione natura humana constat, et quorum distemperantia uel corruptione fluxus carnis generatur, nisi medicinali continentia cohibeatur. Coniunctores uel coniectores naturarum per byssum, quia de terra oritur, terram; per purpuram,  quia sanguine conchearum marinarum, aquam; per hyacinthum, quia sereni coloris est, erem; per coccum, quia colore flammeo rutilat, ignem significari uoluerunt. In ornamento etiam pontificis ponitur capiti eius mitra, que alio nomine cidaris uel tiara uocatur, quia regnum quinque sensuum, quo preeminere pontifex debet, intelligitur. In capite enim usus habetur omnium corporalium sensuum. Superponitur etiam lamina aurea, cui inscriptum est nomen Dei, quod Hebrei uocant ineffabile. Dicitur autem ineffabile, non quia dici non potest, sed quia finiri sensu et intellectu humano nullatenus potest. Feminalia uero sacerdotibus sunt necessaria, quia  ipsi secretoria sua et digna uerecundia regere et uelare debent. His atque diuersis aliis ornamentis pontifices ueteris testamenti induti secundum legem ingrediebantur manufacta sancta pro se et pro subiecto sibi populo ad offerendum Deo munera. uideamus etiam quibus indumentis Dei ac uirginis Filius decoratus, celum introibit in eternum pontifex factus. Conferamus, si placet, illius uestimenta ueteris sacerdotii indumentis, et aperte cognoscemus, quia quantum distat Creator a creaturis, dominus a seruis, salus ab infirmis, rex a miseris, liberatio a perditis, redemptio a captiuis, misericordia a damnatis, celum a terris, lux a tenebris; tantum distat huius eterni sacerdotis dignitas a sacerdotum dignitate testamenti ueteris.

 uestis ergo sacerdotalis Iesu Christi summi pontificis Ecclesia est, de qua apostolus dicit: Ideo passus est Dei Filius, ut exhiberet sibi gloriosam Ecclesiam non habentem maculam, neque rugam . Quod sancta Ecclesia, id est omnes sancti, uestimenta Christi sunt, Isaias propheta testatur, dicens: Omnibus hic, id est omnibus sanctis, quasi uestimento uestieris . Ac si eidem Iesu Christo summo sacerdoti apertius loqueretur dicens: Omnes sancti, quos per crucis passionem, ab eterna damnatione redempturus es, uelut membra corpori fide et caritate tibi inseparabiliter adherebunt, et te sine fine cum Deo Patre et Spiritu sancto in magna gloria laudabunt. Quatuor colores ex quibus huius  eterni pontificis contexitur uestis, meritorum diuersitas est, que intra sanctam Ecclesiam in Christi corpore rutilat. Poderem autem illam, id est sacerdotalem lineam, Incarnationem Christi accipimus; et significatur in pedibus, quia uidelicet usque ad pedes extenditur. Pedes Filii Dei Incarnatio dicitur, que diuinitati subiecta est. Sicut enim per caput diuinitas, sic per pedes humanitas eius exprimitur. De qua humanitate sic in Exodo legitur: uiderunt Dominum, Moyses scilicet et Aaron, Nadab et Abiud, et septuaginta de senioribus populi, et sub pedibus eius, quasi lapis sapphirus, et quasi celum, cum serenum est . Sicut autem per lapidem sapphirinum celestes creaturas uel sanctos angelos, ita per celum serenum sanctam Ecclesiam ex  electis hominibus collectam figuraliter demonstrare uoluit; super quas duas creaturas homo assumptus, scilicet Dei et uirginis Filius in perpetuum regnat. Unde legitur in Psalmo: Omnia subiecisti sub pedibus eius , etc. Podere itaque, id est sacerdotali linea Incarnationem Christi accipimus. Linum enim, unde linea contexitur, de terra oritur  . Cidari uero super caput eiusdem eterni pontificis et aurea lamina splendorem diuinitatis intelligimus, ut unus atque idem Dei et uirginis Filius secundum hominem poderis, secundum Deum cidaris ornetur. Femoralia uero illa, quibus induitur, castitatem et integritatem corporis Christi significant.  Cingulum autem illud, quo sacerdotale pectus astringitur, chorus sanctorum uel concordia figuratur, qui in unitate fidei Christum amplectuntur. Tunica uero illa talaris a capite usque ad pedes demissa eadem Ecclesia est usque in finem temporum permansura. Hec uestis tota fit hyacinthina. Hyacinthus uero eris colore resplendet, scilicet ut omnis Ecclesia, que sursum sunt, sapiat, et tota ad amorem celestium surgat; mala autem punica in inferioribus posita eiusdem Ecclesie unitatem declarant. Nam sicut in malo punico uno exterius cortice multa interius grana muniuntur, sic in numero sancte Ecclesie populos unitas fidei contegit, quos intus diuersitas meritorum tenet. Tintinnabula autem inter malagranata consonantia, prophetie  intelliguntur  et doctores sancti in medio Ecclesie collocati, quorum lingua doctrina scientie resonans, tangit utrasque acies tintinnabuli, id est partes legis et Euangelii. Hec autem tintinnabula in extremitate uestimenti sunt posita, idcirco ut de fine mundi et de futura uita disputantes nunquam sileant. Superhumerale autem, id est pallium Saluatoris insinuat potestatem et regnum, sicut scriptum est: Factus est principatus super humerum eius . Duo quo  lapides smaragdini in superhumerali a dextera et a sinistra positi, duo sunt populi, gentilis scilicet dexter, et Iudaicus sinister, habentes in se sculpta nomina duodecim patriarcharum, ad imitandum scilicet uite exemplum sanctorum apostolorum. Alii doctores eosdem duos lapides duo Testamenta  dixerunt, siue litteram et spiritum, in quibus tenentur legis uniuersa mysteria; in dextera uidelicet spiritus, in leua littera. Rationale uero pectori superpositum, et quaterno lapidum ordine dispositum, sermonem figurat euangelicum, qui quatriplicato ordine ueritatem nobis fidei et doctrinam Trinitatis exposuit. Cui conuenit in gemmis apostolicus sermo tam uirtute quam numero. Hoc autem rationale duplex est, quia euangelice doctrine scientia aperta est et abscondita, simplex et mystica.

Item summus sacerdos iehsu Christus non incongrue interpretatur in membris suis, et maxime in sacerdote, qui moratur in sanctis, et offert pro populo carnes immaculati Agni sacro ore conficiens.  Primo enim quod in Aaron pectore rationale iudicii uittis ligantibus imprimitur, significat, ut sacerdotale cor nequaquam cogitationes fluxe possideant, sed ratio sola constringat. In quo etiam rationali uigilanter adiungitur, ut duodecim patriarcharum nomina ascribantur. Ascriptos etenim sanctos Patres sacerdos semper in pectore ferre debet, quorum exempla imitari non cesset. Congrue siquidem in utroque humero sacerdos uelamine superhumeralis astringitur, ut contra aduersa et prospera uirtutum semper ornamentis muniatur, et quod superhumerale ex auro, hyacintho, purpura, bis tincto cocco, et torta bysso fieri precipitur, quanta sacerdos  uirtutum diuersitate uiuere debet, demonstratur. In sacerdotis quippe habitu aurum fulget, dum intellectus sapientie resplendet. Cui hyacinthus, qui erio colore emicat, adiungitur, scilicet ut in omne quod tractat, ad amorem celestium surgat. Huic admiscetur regalis purpura, ut suggestiones demonum ueluti ex potestate regia comprimat. Coccus quoque bis tinctus superhumerali adiungitur, ut ante interni iudicis oculos omnia uirtutum bona ex caritate decorentur. Que caritas, quia intellectu in Dei et proximi dilectione pendet, quasi ex duplici tinctura refulget. Cui bis tincto cocco retorta byssus adiungitur. De terra enim byssus uirenti specie oritur, per quod candens decor munditie, et corporalis castitas designatur. Que uidelicet byssus  retorta pulchritudini superhumeralis innectitur, quia tunc castimonia ad perfectum munditie candorem ducitur, cum per abstinentiam caro affligitur. Siquidem pontifex et balteo precingitur, per quod renum incentiua et luxurie libidinum restringitur. Tabernaculum autem sacerdos ingrediens, in tunica tintinnabulis ambitur, ut uidelicet uocem predicationis habeat, ne superni inspectoris iudicium ex silentio offendat. Mala quoque punica in tintinnabulis coniunguntur, ut per eius doctrinam fidei unitas signetur. Quod autem prima parte tabernaculi quotidie sacerdos ad immolandas hostias introibat, instantia nobis quotidiana precipitur, ut ab hoc loco, ubi populus Dei enutritur, uocibus celestibus nunquam abscedamus, sed quotidie confessionis et  laudis, id est humilitatem animarum nostrarum, que uere hostie et spirituale sacrificium sunt, Deo offeramus, sicut ait Psalmographus: Sacrificium Deo spiritus contribulatus, cor contritum et humiliatum Deus non spernit . Illud autem, quod semel in anno pontifex, relicto populo, ingrediebatur in Sancta sanctorum, ubi erat propitiatorium, significat pontificem nostrum Iesum Dominum Christum, qui in carne positus, per totum annum erat cum populo; annum uidelicet illum de quo ipse per Isaiam prophetam dicit: Spiritus Domini super me, eo quod unxerit me. Euangelizare pauperibus misit me, et uocare annum Domini acceptum, et diem propitiationis . Iste  ergo eternus pontifex semel in isto anno, in die scilicet propitiationis introibit Sancta sanctorum, hoc est, completa dispensatione Incarnationis, natiuitatis, passionis atque resurrectionis, penetrauit celos, intrans ad Deum Patrem per humanitatem, a quo nunquam discessit per diuinitatem, ut eum humano generi propitium faciat, et pro omnibus in se credentibus per humanitatem intercedat.

Hucusque de spiritualibus summi pontificis Iesu Christi uestimentis, quibus indutus, celum ingressus est, diximus; nunc iterum, si placet, qualiter illum testamenti ueteris sacrificia prefigurauerint,  ex sanctorum Patrum dictis breuiter ostendamus.

 Liber Leuiticus diuersitates hostiarum enumerat quarum typus imaginem passionis Christi preferebat. Namque postquam ille Deo Patri oblatus est, omnes ille hostie cessauerunt, que in typo uel umbra eiusdem precesserant prefigurantes illum  sacrificium, quod unus uerus sacerdos, ipse uidelicet mediator Dei et hominum obtulit. Cuius sacrificium  promissiuas figuras in uictimis animalium celebrare ante oportebat pro emundatione future carnis et sanguinis: per quam unam uictimam fieret remissio peccatorum de carne et sanguine contra hedos qui regnum Dei non possidebunt; quia eadem substantia corporalis in celestem commutabitur  qualitatem. Ipse enim in uitulo propter uirtutem crucis offerebatur; ipse in agno propter innocentiam; in ariete propter principatum; in hirco propter similitudinem carnis peccati, ut de peccato damnaret peccatum . In turture et columba propter Deum; quia mediator Dei et hominis Christus iehsu in duarum substantiarum coniunctione ostendebatur. Porro in similaginis conspersione credentium per aquam baptismatis collectam Ecclesiam, que corpus Christi est, perspicue demonstrabat. Nos autem, fratres karissimi, moraliter Deo uitulum offerimus, cum carnis superbiam uincimus; agnum, cum irrationabiles et insipientes motus reprimimus; hedum, dum lasciuiam superamus;  columbam, dum simplicitatem mentis conseruamus; turturem, cum castitatem custodimus; panes azymos, cum non in fermento ueteri, sed in azymis sinceritatis et ueritatis ambulamus .

 In exordio autem Leuitici libri quatuor genera principalium oblationum describuntur, que in odorem suauitatis Domino offerri iubentur, quibus ille eternus pontifex specialiter prefiguratur. Primum scilicet de armento, uitulum sine macula; secundum, agnum de ouibus; tertium, turturem et columbam; quartum similam azymam, oleo litam, clibano coctam. Reliqua autem sacrificia pro qualitatibus causarum in persona populi offerebantur. Primum itaque sacrificium, uitulum scilicet de armento, Christum significat ex patriarcharum progenie  descendentem. Hic aratro crucis sue terram carnis nostre perdomuit, atque Spiritus sancti semine uirtutum fruge ditauit. Iste uitulus sine macula est, quia sine peccato ad passionem ducitur. Offertur autem non in tabernaculo, sed ad ostium tabernaculi, quia extra castra passus est ipse magnus pontifex  Per filios Aaron sacerdotis offertur sanguis eius: quod de Anna et Caipha intelligitur qui concilium facientes effuderunt sanguinem innocentem ipsius. Secunda hostia, agnus de ouibus sine macula oblatus, id est Christus propter  innocentiam figuratur. Hic est Agnus, qui per Isaiam prophetam occidendus propter scelera populi dicitur: Tanquam ouis, inquit, ad occisionem ducetur, et sicut agnus coram tondente se obmutescet, et sic non aperiet os suum , etc. Quod iste propheta ueridicus prenuntiauit futurum, nos indubitanter iam credimus factum. Oculi quippe apostolorum, qui eumdem Agnum Dei sine macula in carne uiderunt, eiusque passioni, resurrectioni atque in celum ascensioni presentes exstiterunt; nostri procul dubio oculi fuerunt. Hic est ille Agnus, qui per Ioannem Baptistam primum ostenditur mortalibus. Ecce, inquit, Agnus Dei, ecce qui tollit peccata mundi . Bene autem in sacrificiis agnus offerebatur, ut innocentie et passionis Christi figura  demonstraretur. Bene et hedus quia per eius mortem auctor peccati diabolus agnoscitur uictus, et apud inferos religatus atque captiuus.

Tertium sacrificium dicitur turtur et columba. Turtur castissimam in hoc loco Christi carnem significat; columbam Spiritus sancti figuram habere Ioannes euangelista declarat, dicens: Super quem uideris Spiritum sanctum sicut columbam descendentem, hic est, qui baptizat in Spiritu sancto . Ac per hoc turturem et columbam  , id est carnem Christi Spiritui sancto sociatam per mysterium passionis, sacrificium Deo est in odorem suauitatis. Ista tria sacrificia offert Christus iehsu Deo Patri secundum humanitatem, per quam etiam interpellat  pro nobis apud Patrem, qui cum eodem Patre et Spiritu sancto unus Deus est secundum diuinitatem. Ipse nunc apparet per humanitatem uultui Dei pro nobis intercedens; ipse per diuinitatem cum eodem Patre et Spiritu sancto ubique regnat cuncta bona nobis tribuens.

Tria igitur predicta sacrificia offert Deo Patri iehsu Christus secundum quod homo est; quartum uero sacrificium de simila offert anima Ecclesie catholice figuram presignans, que ex conuenientibus membris quasi simila, ex multis credentium granis collecta est, et legis atque Euangeliorum mola in littera et spiritu reparat  , per aquam etiam baptismatis adunata, chrismatis oleo peruncta, sancti  Spiritus igne solidata, et per humilitatem spiritus Deo hostia placens effecta.

Gratias itaque, fratres karissimi, agamus Deo Patri, qui nos eripuit de potestate tenebrarum, et transtulit in regnum filii dilectionis sue . De potestate quippe tenebrarum, hoc est de ministris inferni, et de ignorantia peccati nos eripuit; quia uere dominabantur nobis: et transtulit in regnum, hoc est in celum, ut essemus regnum filii dilectionis sue, eterni uidelicet pontificis Iesu Christi:  In quo habemus redemptionem et remissionem peccatorum; qui est imago Dei inuisibilis, primogenitus omnis creature. Redemptio est, potestate diaboli destructa, facultas libertatis. Ipse quippe Dei Filius imago est Patris; sed aliter est imago regis in nummo, aliter in Filio. Nos sumus nummus in quibus est imago Dei, scilicet Christus Filius. Nulla imago Dei debet coli, nisi illa, que hoc est quod ille; nec ipsa pro illo, sed cum illo. Ipse quippe est imago Patris inuisibilis, plene scilicet Patri similis. Deo Patri est ceternus, primo ipse solus omnis creature genitus. In ipso condita sunt uniuersa in celis et in terra, uisibilia et inuisibilia siue throni, siue dominationes, siue principatus, siue potestates. Omnia, inquit, condita sunt in ipso, subaudi, etiam elementa;  unde facta sunt omnia. Ita per ipsum quod et ante erant uita in ipso  . uel omnia sunt in ipso, quia eum non excedunt magnitudine, latitudine, uel altitudine, quia est immensus. uere genitus est ante omnem creaturam; quia per ipsum omnia condita sunt, que in celis, et que in terra; uisibilia, sol uidelicet et luna, et inuisibilia, angeli scilicet et anime; etiam et hec altissima, throni uidelicet, dominationes, principatus et potestates. Sicut natus est ante omnia de Deo Patre, ut omnia crearet, sic homo factus, a morte primus resurrexit, ut omnia restauraret, semperque sit primus et princeps. Unde ait septem Ecclesiis, id est septiformi Ecclesie, Ioannes euangelista in Apocalypsi sua: Gratia uobis, et pax ab eo qui est, et qui erat, et qui uenturus  est; et a Iesu Christo, qui est testis fidelis, primogenitus mortuorum, et princeps regum terre . Ceteri homines habent in se uerbum Dei, sed de nullo eorum dicitur: uerbum caro factum est  Deus ergo et homo Christus iehsu excellentius assumptus, quasi personam sapientie Dei gerit, ut caput, in quo sunt omnes sensus, personam anime demonstrat, que totum corpus uiuificat. Filius quippe secundum diuinitatem in nullo est minor Patre. Omnia ergo per ipsum, et in ipso creata sunt, et ipse est ante omnes; scilicet, quia nullus ei est equalis, etiam secundum quod homo est; et omnia in ipso constant, quia, sicut cum Patre omnia creauit, ita omnia cum eo sustinet et regit; et ipse est  caput corporis Ecclesie, qui est principium, promogenitus ex mortuis, ad hoc uidelicet, ut sit in omnibus ipse primatum tenens. Est ipse caput Ecclesie, id est corporis, quia ita se habet ad Ecclesiam, sicut caput ad corpus: sed cum Ecclesia ab Abel iusto cepit, quomodo caput eius est? Bene scilicet; quia est principium Ecclesie, id est fundator. Reuera est principium Ecclesie, caput scilicet, rector et fundator; quia est primogenitus ex mortuis, ad hoc uidelicet, ut sit ipse in omnibus tam prioribus quam sequentibus, primatum, id est dominium tenens: Quia in ipso complacuit omnem plenitudinem diuinitatis habitare; et per eum reconciliari omnia, in ipsum  pacificans per sanguinem crucis eius siue que in celis, siue que in terra sunt. Bene primatum habet Christus Dei et hominis Filius, non solum quia est primogenitus, sed etiam quia complacuit Trinitati, quod in ipso omnis plenitudo sapientie non solum esset, sed etiam habitaret; et reconciliaret omnia, Iudeos scilicet et gentiles, non per aliam hostiam, sed per sanguinem crucis, que turpior mors est ceteris mortibus: omnia dico, que in celis, et que in terra sunt, scilicet omnes celestes uirtutes, atque omnes electos ad eternam uitam predestinatos. Deo Patri placuit per Christum reconciliare omnia, et ipse pacificauit gratis per suum sanguinem celestia et terrestria, quia per ipsum patet homini introitus in celum. In eo quippe habitat omnis plenitudo diuinitatis  corporaliter , et ideo per se omnia potest. Ipse quoque in sua diuinitate manens, poterat antiqui hostis uires frangere, nosque ab eius potestate eripere; sed potius ex totius eterno Trinitatis consilio, in qua ipse tertia  est persona, elegit humiliter formam serui suscipere, et in ea ipsum humani generis inimicum expugnare. Humiliauit semetipsum, factus particeps mortis nostre, ut nos redimeret de diaboli seruitute. Seipsum exhibuit humilem, cum sit Altissimus, ut a damnatione perpetua liberaret humanum genus. Itaque, fratres karissimi, quia Dominus noster iehsu Christus humiliter pro nobis dignatus est nasci, pati, mori et resurgere; et nos illius exemplo inuicem debemus humilitatem exhibere. Ipse quippe passus est pro nobis,  compassionis et humilitatis nobis relinquens exemplum, ut sequamur uestigia eius . Unde Paulus apostolus nos ad patientiam et humilitatem cohortans, ait:

Hoc sentite in uobis, quod et in Christo Iesu . Ac si diceret: Sicut Christus non quesiuit sua, sed nostra, ita nos inuicem per caritatem onera nostra portare debemus. Experimento itaque cognoscatur esse in uobis quod et in Christo fuit: Qui cum in forma Dei esset, non rapinam arbitratus est esse se equalem Deo; sed semetipsum exinaniuit, formam serui accipiens. Premittit Apostolus alta de Christo, ut hi in quibus locus est abiectionis, non dedignentur humiliari: Non rapinam arbitratus est  esse se equalem Deo. Quasi diceret: Sciuit se esse equalem Deo, non rapinam faciens, id est non usurpando quod suum non esset, ut diabolus et primus homo fecerunt. uel, non est arbitratus se equalem esse Deo secundum humanitatem, quod esset rapinam facere, id est non suum presumere, sed semetipsum exinaniuit formam serui accipiens. Exinanisse est ab inuisibilitatis sue magnitudine se uisibilem demonstrasse. Ac si apertius dicatur: Qui cum in forma Dei esset, id est in plena Dei Patris essentia; non rapinam arbitratus est esse se equalem Deo , sed semetipsum exinaniuit. Quamuis in forma Dei manens quod erat,  tamen formam serui accipiens, quasi dignitatem exuit, dum formam serui sibi uniuit forma Dei. Et ne putares formam serui in hoc immortalem fieri, subiungit, dicens: In similitudine hominum factus, id est passibilis et mortalis, et habitu inuentus ut homo. Habitus est susceptio hominis quasi uestis, que non mutat quod uestit. In similitudine, inquit, hominum factus, qui non erat factus; et etiam suo habitu, id est conuersatione, inuentus uolenti experiri. Ut homo comedit, bibit, dormiuit, etc.

Humiliauit semetipsum factus obediens usque ad mortem, mortem autem crucis. Ac si diceret: Humiliauit semetipsum, scilicet tam altum, factus obediens Deo Patri, non solum sustinendo conuicia, uel opprobria, sed usque ad mortem; non quamlibet, sed  usque ad mortem crucis, que ignominiosior est ceteris mortibus. Propter quod et Deus exaltauit illum, et donauit illi nomen, quod est super omne nomen, ut in nomine Iesu omne genu flectatur celestium, terrestrium et infernorum. Ac si apertius diceret: Deus illum secundum humanam naturam supra omne quod creatum est, exaltauit: in quo et diuina natura potest dici exaltata secundum ostensionem, quod cepit sciri quod erat; sicut in assumptione carnis dicitur exinanita. Donauit illi Deus Pater nomen, quod est super omne nomen. Hoc et ante resurrectionem habuit, sed post resurrectionem et ascensionem, quod erat in euidenti positum est, ut demones et homines illud scirent.

 Aperte dicit Apostolus Christum propterea  exaltatum per passibilitatis, resurrectionis et ascensionis gloriam; quia est humiliatus per passionis obedientiam. Humilitas ergo passionis meritum fuit exaltationis, et exaltatio premium humilitatis. Beatus quoque Augustinus premissum exponens capitulum, ait: Ut Christus clarificaretur resurrectione atque ascensione, prius humiliatus est passione. Humilitas ergo claritatis est meritum, claritas uero humilitatis est premium: sed in forma serui factum est hoc totum. Semper enim in forma Dei claritas fuit, et erit  . Christo etiam donauit Deus Pater nomen, quod est super omne nomen, uidelicet honorificentiam, qua uocatur Deus. Habuit enim hoc nomen Dei Filius, in quantum Deus est, ab eterno per naturam;  in quantum uero homo factus est, habuit illud ex tempore per gratiam. uerumtamen beatus Augustinus dicit: Homini donatum esse illud nomen, non Deo; quia illud habuit, cum in forma Dei tantum erat. Sed cum dicitur: Propter quod illum exaltauit, et donauit illi nomen, quod est super omne nomen; satis apparet, propter quod exaltauit eum, scilicet propter obedientiam; et in qua forma exaltatus sit. In qua enim forma crucifixus est, in ea exaltatus est, et in ea donatum est ei nomen, ut cum ipsa forma serui nominetur unigenitus Filius Dei. Hoc illi donatum est homini, quod iam habebat ipse Deus in forma Dei. Hoc igitur per gratiam accepit, ut ipse existens homo,  uel subsistens in forma serui, id est in anima et carne, nominetur et sit Deus, et in nomine illius omne genu flectatur, celestium, terrestrium et infernorum, angelorum scilicet, hominum atque inferni ministrorum. Et tandem omnis lingua, bonorum uidelicet et malorum, confiteatur, uolendo nolendo, quia Dominus iehsu Christus in gloria est Dei Patris, equalis uidelicet Patri secundum diuinitatem, ad cuius dexteram sedet. Ipse quippe moriendo factus est hostia nostre liberationis; resurgendo accepit a Deo Patre gloriam impassibilitatis et immortalitatis; ascendendo autem ad celos, aperuit nobis ianuam regni celestis.

Decreuerat quippe Deus in mysterio, alto iustoque suo consilio, ut ait beatus Ambrosius  , propter  primi hominis peccatum non intromitti hominem in paradisum, id est ad Dei contemplationem non admitti, nisi in uno homine tanta existeret humilitas, que omnibus suis sufficere posset, sicut in primo homine tanta fuit superbia, que omnibus suis nocuit. Non est autem inuentus inter homines aliquis, quo id posset impleri, nisi Leo de tribu Iuda, qui aperuit librum et soluit signacula eius , implendo in se omnem iustitiam, id est consummatissimam humilitatem, qua maior esse non potest. Nam alii homines debitores erant, et uix unicuique sua uirtus atque humilitas sufficiebant. Nullus itaque eorum hostiam poterat sufficientem offerre reconciliationi nostre. Sed Christus Deus et homo sufficiens et perfecta fuit hostia, qui multo amplius est humiliatus, amaritudinem mortis  gustando, quam ille Adam superbiuit per esum uetiti ligni noxia delectatione perfruendo. Si igitur illius superbia omnium posterorum exstitit ruina, ipsum de paradiso mittens foras aliisque occludens ianuam; multo magis Christi humilitas, qua mortem gustauit, ingressum regni celestis omnibus suis, impleto Dei decreto, aperire ualuit, atque decreti delere chirographum. Per aliam itaque hostiam non potuit aperiri regni celestis aditus, et fieri salus, nisi per mortem, et resurrectionem, atque ascensionem cuius tanta fuit, ut dictum est, humilitas et patientia, ut eius merito pateret credentibus in eum regni celestis aditus. Magna ergo in morte unigeniti Filii Dei et uirginis nobis prestita sunt, ut redire nobis in celestem  patriam liceat, sicut olim in morte summi pontificis his, qui ad ciuitates refugii confugiebant, secure ad propria remeare licebat .

Non est ergo inuentus, ut dictum est, qui de potestate tenebrarum redimere posset humanum genus, nisi Leo de tribu Iuda, qui aperuit librum, et soluit signacula eius. Ipse quippe supra omnes est, quia non purus homo, sed uerus Deus et uerus homo est. De quo beatus Ioannes Baptista ait: Qui de terra est, de terra loquitur; qui autem de celo uenit, super omnes est. . Ac si diceret: Qui de terra est, hoc est de terrenis parentibus natus, terrenus est et de terra loquitur, ex se uidelicet  terrena sapit et dicit. Qui autem de celo uenit, Christus scilicet de Deo Patre in mundum; supra omnes est, id est supra homines et angelos. Mediator quippe Dei et hominum homo Christus iehsu supra omnes sanctos homines est, quia conceptus et natus de uirgine sine peccato est. Est etiam super omnes angelos; quia resurgens a mortuis, et ascendens in celum super omnes celestes ordines, hoc est in dextera Dei Patris, est exaltatus.

Unde Ezechiel propheta de sibi ostensis pennatis animalibus ait: Erat super capita animalium similitudo firmamenti, quasi crystalli horribilis extenti super capita eorum desuper . Quid de hoc uersiculo beatus Gregorius dicat solerter audiamus. Hec, inquit  , largiente Domino, duobus modis exponimus,  ut lectoris iudicio quid eligendum censeat relinquamus. Possunt enim firmamenti nomine celestes potestates intelligi. Quod firmamentum recte quasi aspectus crystalli dicitur, quia uidelicet crystallum forte quidem nimis est, sed ex aqua consolidatur, et natura angelica, quando creata est, liberum arbitrium accepit, ut utrum uellet, in humilitate persisteret, et in omnipotentis Dei conspectu permaneret; an in superbiam labaretur  et a beatitudine caderet per similitudinem a qua fuit. Sed quia cadentibus aliis sancti angeli in sua beatitudine permanserunt, atque hoc in munere acceperunt, ut cadere omnino non possint; in eis natura sua, quia iam duci mutabiliter non potest, quasi in magnitudine crystalli durata est. Quod crystallum horribile extensum super capita animalium  dicitur; quia ille potestates angelice, que omnipotentis Dei conspectui assistunt nobis adhuc in hac corruptione positis terribiles atque pauende sunt: quarum nunc gaudia, quia sensum nostrarum mentium excedunt, super capita animalium esse memorantur. Quis enim in carne corruptibili positus comprehendere ualeat que sit illa angelorum ineffabilis et sine fine letitia? que beatitudo sine defectu uultum uidere Creatoris atque in eius delectatione sine immutatione persistere? Potest etiam firmamenti nomine ipse per figuram Redemptor noster intelligi, uerus Deus super omnia, et factus inter omnia homo, scilicet perfectus, in quo natura nostra apud Patrem confirmata est. De quo etiam per Psalmistam Deo  Patri prophetando dicitur: »Fiat manus tua super uirum dextere tue, et super filium hominis quem confirmasti tibi .«

Utramque profecto naturam Redemptoris nostri, diuinam scilicet et humanam, hoc loco Propheta premonstrat, cum super uirum dextere Dei, et super filium hominis manum Dei esse postulat. Dextera quippe Dei Filius Dei est, digitus Dei Spiritus sanctus est, et filius hominis filius est uirginis. Quis est ergo uir dextere Dei, nisi uirginis filius ab unigenito Dei Patris uerbo susceptus, et cum eo  una persona effectus? Dicat itaque Dauid propheta uoto et desiderio Deo Patri de confirmatione Redemptoris nostri: Fiat manus tua super uirum dextere tue, et super filium hominis quem confirmasti tibi. Ac si aperte dicat: Da ei potestatem omnis carnis, quia filius hominis est; et tu confirmasti eum tibi, quando uox tua paterna super eum audita est, dicens: Hic est Filius meus dilectus, in quo mihi complacuit . Hoc loco Propheta futuri temporis usus est uerbis. Ac si diceret: Cum uenerit plenitudo temporis, fiat manus tua, scilicet operatio incarnationis, super uirum dextere tue, id est super Christum; sicut apud te firmiter statuisti in predestinatione suo tempore, ducas ad effectum.

Humana ergo natura, ut dictum est, priusquam a  Creatore omnium susciperetur, terra erat; nam firmamentum non erat. Peccanti quippe homini dictum est: »Terra es, et in terram ibis .« Ac postquam assumpta est ab auctore omnium et in celis subleuata, atque super angelos exaltata, firmamentum facta est, que prius terra fuerat. Sed firmamentum, quod super capita animalium aspicitur, cuius habet similitudinem, subinfertur cum dicitur: »Quasi aspectus crystalli horribilis.«

Quid beatus Isidorus de crystalli natura dicat, audiamus  . Crystallus, inquit, lapis resplendens aquosus colore dicitur, quod nix sit glacie durata per annos plurimos, unde et nomen ei Greci dederunt. Gignitur autem in Asia, et Cypro, et maxime in septentrionum Alpibus, ubi nec estate sol feruentissimus  inuenitur. Ideoque ipsa diuturna et annosa duritia reddit hanc speciem qua  crystallus dicitur. Hic oppositus radiis solis, adeo rapit flammam, ut aridis fungis uel foliis ignem prebeat. Fungus  in arboribus inuenitur, et aqua excoquitur, ad solem exsiccatur, sicque ab igne lapide excusso facile succenditur, qui etiam uulgo esca uocatur. Usus crystalli etiam ad pocula destinatur, nichilque aliud quam frigidum pati potest. Ad ea igitur que superius omisimus necesse est ut redeamus.

»Similitudo, inquit  , firmamenti super capita animalium, quasi crystalli horribilis.« Crystallum uero, ut dictum est, ex aqua congelascit, et robustum fit. Scimus autem quanta sit aque mobilitas. Corpus  uero Redemptoris nostri, quia usque ad mortem passioni subiacuit, aque simile iuxta aliquid fuit; quia nascendo, crescendo, lassescendo, esuriendo, sitiendo, moriendo, usque ad passionem suam per momenta temporum mobiliter decurrit. Cuius cursum Propheta intuens, ait: »Exsultauit ut gigas ad currendam uiam, etc. « Sed quia per resurrectionis. atque ascensionis gloriam ex ipsa sua corruptione in incorruptionis uirtute conualuit, quasi crystalli more ex aqua indurauit, ut in illo et hec eadem natura esset, et ipsa iam que fuerat, corruptionis  mutabilitas non esset. Aqua ergo in crystallum uersa est, quando corruptionis eius infirmitas per resurrectionem suam ad incorruptionis est firmitatem mutata.

Sed notandum quod hoc crystallum horribile, id est pauendum, dicitur. Quis autem nesciat cuius pulchritudinis sit crystallum? Et est mirum, quomodo in hoc crystallo conueniat pulchritudo cum pauore. Sed omnibus uera scientibus constat quia Redemptor humani generis, et speciosus iustis, et terribilis erit iniustis.

Iterum post pauca subiungit, dicens: »Et super firmamentum, quod erat imminens capiti eorum quasi aspectus lapidis sapphiri similitudo throni. Et super similitudinem throni similitudo quasi aspectus  hominis desuper .«  Quid per thronum, nisi ille uirtutes angelice designantur, que ipsos quoque angelos dignitate loci superioris excedunt? Nam cum angeli nuntii dicantur, et sepe angeli ad annuntiandum quedam hominibus ueniunt: throni uero missi ad ministerium, nuntii nunquam leguntur; quia eis uidelicet longe sublimius Creator omnium presidet. Unde Paulus apostolus ordinem celestium agminum, quos in tertio celo uiderat, describens, ait: »Siue throni, siue dominationes, siue principatus, siue potestates: omnia per ipsum, et in ipso creata sunt .« Thronos igitur ante eos angelorum ordines dixit, quibus illos prelatos esse cognouit. Bene autem thronus lapidi sapphirino comparatur, quoniam lapis sapphirinus ereum habet colorem.  uirtutes ergo celestium ordinum lapide sapphirino designantur, quia hi spiritus quibus Deus omnipotens altius presidet  , superioris loci in celestibus dignitatem tenent. Super thronum uero similitudo hominis; quia et super illas uirtutes, que ipsos angelos antecedunt nostri, est gloria Redemptoris.

Notandum ergo qui ordo seruatur. Super animalia enim firmamentum, super firmamentum thronus, super thronum uero hominem esse describitur; quia et super sanctos homines, adhuc in hac corruptione corporis uiuentes, angeli; et super angelos, superiores et Deo proxime angelice potestates; super potestates uero Deo proximas eleuatus est mediator Dei et hominum  homo Christus iehsu.

Sin uero, ut prediximus, firmamenti nomine Mediator Dei et hominum per assumptam humanitatem debet intelligi, quia sub unius nominis appellatione solent prophetie spiritus multa signari: uox super firmamentum facta est, que super baptizatum Dominum de celo sonuit, dicens: »Tu es Filius meus dilectus, in te complacui mihi .« uel sicut per alium euangelistam dicitur: »Hic est Filius meus dilectus, in quo mihi complacuit .« Queramus ergo quomodo hanc uocem animalia audiunt, et alas deponunt. Habacuc propheta requisitus,  dicat: »Domine, audiui auditum tuum, et timui; consideraui opera tua, et expaui .« Iste dum timuit, alas deposuit. Omnis enim qui penitendo corrigit mala que fecit, eo ipso quo penitet se sibi displicuisse indicat, quia quod praue gessit emendat. Quisquis igitur penitentia compunctus emendat malum quod egit, elationis et tumoris humiliter alas deponit. Quid est autem quod Pater de Filio loquitur, dicens: »In quo mihi complacui?« Deus Pater omnipotens uidelicet, sicut intelligi ab hominibus poterat, humano modo locutus est de peccatoribus, dicens: »Penitet me fecisse hominem super terram .« Quasi enim sibimetipsi displicuit in peccatoribus, quos creauit. In solo autem sibi Unigenito Domino nostro Iesu Christo  complacuit, quia unum inter homines hominem creasse eum non penituit, in quo peccatum nullum omnino inuenit, sicut de illo Psalmista ait: »Iurauit Dominus, et non penitebit eum: Tu es sacerdos in eternum secundum ordinem Melchisedech .«

 Penitere Deum dicitur, non tamen quod more nostro pro preteritis operibus peniteat. Qui enim nouit omnia antequam fiant , pro transactis suis actibus penitere non potest. Penitentia ergo Dei est statuta mutare, et quod prius aliter inchoatum fuerat, in aliud exigentibus culpis ipso permittente transmutari, sicut de Saule legitur, penituisse Deum, qui illum regem constituerat . Sicut etiam nunc uidemus actum in  populo Iudeorum, qui cum esset populus Dei , ob impietatem suam factus est Synagoga Satane. De malo uero in bonum, sicut accidit in populo gentium, qui ante non populus, nunc autem per gratiam Christi populus Dei factus est. Hoc etiam modo occulto Dei iudicio, Iudas de apostolatus gradu lapsus, in inferni barathrum demersus est . Latro uero post crimen rapacitatis de cruce ad paradisum perductus est . Hanc ergo mutationem de bono in malum, siue de malo in bonum, que occulto iustoque Dei iudicio per iustitie sue seueritatem, siue per suam misericordiam fit, penitentiam eius dicimus.

 In solo ergo Redemptore nostro, ut dictum est,  Deo Patri sibi complacuit, quia in solo illo non inuenit culpam, unde se reprehenderet quasi per penitentiam. Sancta itaque animalia uocem super firmamentum audiunt et pertimescunt, quia ipse Dei uirginisque Filius solus sine peccato est, et in eius innocentia aspiciunt in quantis ipsi quotidie delinquant, que necesse est ut incessanter defleant. Sancta quoque animalia, id est sancti homines considerant, quia etiam ipse auctor uite sine passionis labore ex hac uita non exiuit. Et hec ergo uox super firmamentum facta est; quia omnipotentis Dei Patris sententia etiam de morte ac resurrectione Unigeniti  processit. Sed cum uox super firmamentum fit, stant animalia, et submittunt alas suas; quia sancti quique cum ipsum quoque Unigenitum flagellatum in hoc mundo conspiciunt, deponunt quidquid de suis meritis presumunt. Nam si ipse hinc sine flagello non exiuit, qui sine peccato uenit; quomodo flagellis digni non erunt, qui in hunc mundum cum peccato uenerunt? Ipsum ergo firmamentum, quod est super capita animalium, id est quod transcendit mentes iustorum habet super se uocem; quia Redemptor noster eam quam cum Patre disposuit ex diuinitate, sententiam pertulit in carne. Quam audientes iusti terrentur, omnemque de suis uiribus presumptionem deponunt. Quibuslibet enim uirtutibus polleant, qualiter digna est uita peccatorum, cum et illius uita pro nobis  flagello subiacuit, que subdita nulli peccato fuit?

Sed ecce grauis nobis questio oritur, cum dicitur, quia »super firmamentum, quod erat imminens capiti eorum, quasi aspectus lapidis sapphiri similitudo throni.« Si enim per firmamentum Dominus, et per lapidem sapphirinum et similitudinem throni summe ille potestates angelice figurantur, quomodo super firmamentum, id est super Dominum esse credende sunt, cum et mox subditur: »Et super similitudinem throni, similitudo quasi aspectus hominis desuper?« Nam si ita, ut dictum est, firmamento exprimitur Dominus, et rursus homo accipitur Dominus, qua ratione potest intelligi, et ipse super  thronum, et ipse sub throno? Sed astrictos huius questionis nodos quo loquimur, quia flatu sancti Spiritus, que clausa sunt, ipse soluit, aperit. Incarnatus enim Unigenitus Patris, per hoc quod homo factus est, infra angelos fuit, sicut de illo Propheta ait: »Minuisti eum paulo minus ab angelis; gloria et honore coronasti eum, et constituisti eum super opera manuum tuarum .«

Ac si Propheta Deo Patri loqueretur, dicens: Non solum aliis hominibus humana natura est humiliata, sed etiam in Christo, quia humiliasti eum qui est caput omnium fidelium, minus ab angelis; quia uidelicet passibilis, mortalis; sed paulo, quia in multis aliis superat angelos, quibus imperat. Ac aperte dicat: Paulo illum minuisti, sed postea  coronasti eum gloria, id est corporis incorruptibilis claritate, et honore, uidelicet ut omnibus sit uenerabilis. Et bene ait, coronasti, quia circulus mundi, qui est quasi similis corone, ad fidem eius uenit. Sequitur: Et constituisti, id est stabilisti eum super opera manuum tuarum. Quia ergo angeli sunt opera manuum Dei, et super eos constitutus est Unigenitus Dei Filius, ideo sequitur: Omnia subiecisti sub pedibus eius, hoc est sub dominio potestatis illius. Oues, inquit, et boues uniuersas, insuper et pecora campi. Cur relictis altioribus, scilicet exercitibus angelorum et ipsis hominibus, hec ima, scilicet oues, et boues, et pecora campi enumerat? Sed mystice hec intelligenda sunt. Oues ergo innocentes homines dicit; boues uero dicit  illos qui operantes terram, nos faciunt fructificare. Hoc etiam de angelis et hominibus dicitur, ut de omnibus probet quod subiecti sunt Christo. Subiecisti, inquit, oues, id est innocentes tam angelos quam homines; et boues, scilicet doctores arantes et triturantes, qui in uinea Domini uomere spirituali arbusta criminum conscindunt. Boues dico uniuersas: feminino genere utitur, uidelicet ut notet fructificantes, qui semine uerbi Dei hominum corda fructificare faciunt, et illi sunt homines et angeli. Sequitur: Insuper et pecora campi. Per hoc quod dicit, insuper et pecora campi, distinguit hoc a predictis sanctis. Hec enim pecora sunt acina, sicut predicti sancti sunt uinum. Pecora campi, id est carnales homines in amplitudine uoluptatum  uiuentes.

Ipse itaque Dei et uirginis Filius per hoc quod homo factus est, sub throno est, quia paulo est ab angelis minoratus. Per hoc uero quod Deo Patri ceternus et consubstantialis est, super thronum est, id est super omnes celestium ordinum potestates est exaltatus, quia omnia subiecta sunt sub pedibus eius. Resurgens a mortuis, et ascendens in celum, in dextera Dei Patris sedet, omnibusque angelicis potestatibus presidet. Unde ipse ait in Euangelio: »Data est mihi omnis potestas in celo et in terra .« Firmamentum ergo sub throno, et homo super thronum est, quia per humane assumptionem nature et ipse est sub angelis natus, et ipse  super angelos exaltatus. Qui et priusquam per resurrectionis exaltaretur gloriam, diuinitate super angelos fuit; sed tamen angelis, ut dictum est, humanitate minoratus, ex qua et morti subiacuit. At postquam mortem resurgendo calcauit, humanitatem suam etiam potestatibus archangelorum superposuit. Prius itaque thronos super firmamentum, et postmodum hominem super thronum uisum esse describitur; quia humani generis Redemptor humanitatem, quam descendendo sub angelis assumpsit, ascendendo super angelos exaltauit. Sic uero factum eum sub angelis dicimus, sicut factum sub lege, predicante Apostolo, audiuimus . Assumptam ergo humanitatem sub angelis accipimus pro ea minoratione in qua apparere est dignatus. Nam mox ut uerbum caro factum  est, mox Deus homo potestate super angelos fuit. De ipso quippe euangelista ait: »Ecce angeli accesserunt, et ministrabant ei .« Sed tamen ut humanitatis eius infirmitas monstraretur, rursum de eo scriptum est: »Apparuit illi angelus de celo confortans eum .« In documento ergo utriusque nature, huic angeli ministrare et confortare hunc angelus describitur. Unus quippe est in utraque natura, quoniam qui Deus ante secula exstitit, homo factus est in fine seculorum. Cui tamen ante passionem suam et angeli ministrant, et hunc angelus confortat; post passionem uero, resurrectionem atque ascensionem eius, huic angeli ministrare possunt, sed iam hunc confortare non possunt, quia, sicut predictum est, etsi prius firmamentum sub throno  apparuit, iam tamen homo super thronum est: in cuius persona ut sanctus propheta coniunctionem utriusque nature, diuine scilicet et humane, se uidisse ostenderet protinus adiunxit: »Et uidi quasi speciem electri .« Quid est quod aspectus hominis uidetur in throno, quasi species electri, nisi quod in electro, sicut longe superius diximus, aurum argentumque miscetur, ut res una ex metallis duobus fiat? In qua et per argentum auri claritas temperetur, et per auri claritatem species argenti clarescat. In Redemptore autem nostro utreque nature, scilicet diuinitatis et humanitatis, inconfuse atque inseparabiliter sibimet sunt unite, ut et per humanitatem diuinitatis eius claritas nostris potuisset oculis temperari, et per diuinitatem humana in ea natura claresceret,  atque in celis exaltata fulgorem, ultra hoc quod creata fuerat, haberet. Misericorditer ergo, ut dictum est, humanitatem nostram suscepit, et potenter eam super omnes celestes ordines beatorum spirituum exaltauit.

In descensione quippe sua assimilatus est uulturi super cadauer descendenti, in ascensione uero sua assimilatus est aquile ad sublimia, id est ad celum predam subuehenti. De celis super humani generis cadauer, sicut uultur ad escam descendens, ipsum de morte ad uitam reuocauit, rursumque ut aquila ad celum uolans, cadauer illud, id est humanitatem nostram secum ferens, in dextera Patris collocauit  . Recte quoque Dei et uirginis Filius uulturis  appellatione signatur. uultur quippe dum uolat, si iacens cadauer conspicit, ad esum se cadaueris deponit. Et plerumque sic in morte capitur, dum ad mortuum animal de summis uenit. Recte ergo mediator Dei et hominum iehsu Christus uulturis appellatione figuratur, quia manens in altitudine sue diuinitatis, quasi a quodam sublimi uolatu cadauer nostre mortalitatis conspexit in infimis, et sese de celestibus ad ima submisit. Fieri quoque propter nos homo dignatus est, et dum mortuum animal, scilicet humanum genus, quod in peccatis mortuum erat, petiit, mortem apud nos qui apud se erat immortalis, inuenit. Unde beatus Iob cum de Iudaici populi reprobatione loqueretur, ait: Semitam ignorauit auis, nec intuitus est oculus uulturis . Huius uulturis oculus ipsa nostre resurrectionis intentio fuit, quia ipse post triduum mortuus ab eterna morte nos liberauit. Ille ergo perfidus Iudee populus mortalem uidit, sed quod morte sua mortem nostram destrueret, minime attendit. Conspexit quidem uulturem, sed oculos uulturis non aspexit, quia, dum humilitatis eius uias, quibus nos ad alta subleuauit, considerare noluit, semitam auis ignorauit. Neque enim pensare studuit quod eius nos humilitas ad celestia leuaret, et mortis eius intentio ad uitam reformaret. Populus igitur Iudaicus semitam ignorauit auis, nec intuitus est oculos uulturis; quia, etsi uidit eum, quem in  morte tenuit, uidere noluit quanta uite nostre gloria de eius morte sequeretur.

Recte etiam Dei ac uirginis Filius nomine aquile signatur, quia corpus, quod sine peccato de uirgine assumpsit, de sepulcro resurgens super omnes celos eleuauit. Aquila, ut ait beatus Isidorus, ab acumine oculorum uocatur. Tanti enim contuitus esse dicitur, ut cum super maria immobili penna feratur, nec humanis pateat obtutibus, de tanta sublimitate pisciculos natare uideat, ac tormenti instar descendens, raptam predam pennis ad littus pertrahit. Nam et contra radium solis fertur obtutum non flectere: unde et pullos suos ungula suspensos radiis solis obiicit; et quos uiderit immobilem tenere oculorum aciem, ut dignos genere conseruat; si quos uero  inflectere obtutum conspexerit, quasi degeneres abiicit. His breuiter a beato Isidoro de aquile natura dictis, rursus ad ea que superius omisimus, necesse est ut redeamus

Recte ergo Dei et uirginis Filius, ut supradictum est, nomine signatur aquile, quia in Patris sinu manens, humanum genus a diabolo in terra captiuum conspexit, ac sese de celo clementer ad ima, quasi aquila ad capiendam predam, submisit. Peracto uero sui aduentus mysterium  , Natiuitatis uidelicet, Passionis, Resurrectionis, quadragesimo die eamdem humanam naturam, quam de diaboli manu eripuit, captiuam secum, ut aquila predam, ad celos reportauit. Cui Psalmista Spiritu sancto  edoctus, de futuro quasi de preterito loquens, summaque deuotione de humani generis reparatione exsultans, ait: Ascendisti in altum, cepisti captiuitatem; accepisti dona in hominibus . Ac si aperte dicat: Ascendisti, o Christe, in altum loco et dignitate. Qui enim nos ad erudiendos descendisti, ascendisti in altum, hoc est super omnes celos ad dexteram Dei Patris; et cepisti, priusquam ascenderes, captiuitatem, eos scilicet qui apud inferos captiui tenebantur. Hec sunt spolia, et hec similitudo triumphi. Hoc de Christo exponit Apostolus in Epistola sua, ubi ait: Quod Christus ascendit in celum, quid est nisi quia descendit primum in inferiores partes terre? Qui descendit, ipse est et qui ascendit super omnes celos, ut impleret omnia  .

Sequitur: Cepisti captiuitatem, id est homines qui sub diabolo erant captiui post peccatum, cepisti et captiuasti eos feliciter. Inde dicuntur captiui, quia capti sunt retibus Petri. Unde quoque et Petro dicitur: Ex hoc iam homines eris capiens . Sub leue quippe ac suaue Redemptoris iugo missi sunt. Unde in hoc curru, id est in sancta Ecclesia sunt multiplex millia letantium non plorantium. Iterum subiungens, ait: Accepisti, scilicet a Patre, dona in hominibus suscipiendis, id est homines suscipiendo scilicet homines accepisti dona, uel accepisti dona a Patre in hominibus, scilicet donanda  hominibus susceptis, id est que donares his quos suscepisti. Paulus apostolica auctoritate dicit, quod iehsu dedit dona hominibus . Secundum quod Filius Deus est, cum Patre dedit dona mittens Spiritum sanctum apostolis, qui est Patris et Filii. Sed secundum quod idem Filius est in Ecclesia, accepit dona in membris, dum ipsa membra accipiunt, cum quibus unum est iuxta illud: Quod uni ex minimis meis fecistis, mihi fecistis . Ascendit itaque Dei Filius post resurrectionem, ut aquila, in altum; et predam, id est captiuitatem quam de diaboli manu extorsit, secum ad Dei Patris dexteram, ut dictum est, captiuam duxit. De ignotis huius uelocissime aquile uiis credimus dixisse Salomonem typice in Prouerbiis.

 Tria sunt, inquit, impossibilia scire, et quartum quod non agnosco: uestigia aquile uolantis, et uia serpentis super petram, et semite nauis nauigantis, et uie uiri in iuuentute . uestigia aquile uolantis, id est Christi descendentis ad terram, ac redeuntis ad celum uestigia, comprehendi enarrarique non posse. Serpens autem est diabolus; petra autem ipse Christus, qui dixit: uenit enim princeps mundi huius, et in me non habet quidquam , et de quo beatus Petrus ait: Qui peccatum non fecit, nec inuentus est dolus in ore eius . Nauis autem intelligitur sancta Ecclesia, que, etsi quotidie in hoc seculo patitur tribulationes turbinum tanquam nauis in pelago, tamen nunquam  ad saxum eliditur, nec in profundum mergitur. uie uiri, ait, in iuuentute. uir iste Christus intelligitur, de quo per Paulum dicitur: Donec occurramus omnes in unitatem fidei et agnitionis Filii Dei, in uirum perfectum, in mensuram etatis plenitudinis Christi . Et iterum: Despondi uos uni uiro uirginem castam exhibere Christo , cuius uirtutum uias nemo comprehendere potest.

Quod humani generis Redemptor nomine aquile signatur, et in Ezechiele aperte ostenditur, ubi facies aquile desuper ipsorum quatuor apparuisse describitur .  Quatuor quoque pennata animalia quatuor euangelistas designant, sicut uniuscuiusque libri euangelici exordia testantur. Nam quia  ab humana generatione cepit, iure per hominem Mattheus; quia per clamorem in deserto, recte per leonem Marcus; quia a sacrificio exorsus est, bene per uitulum Lucas; quia uero a diuinitate uerbi cepit, digne per aquilam significatur Ioannes, qui dicit: »In principio erat uerbum, et uerbum erat apud Deum, et Deus erat uerbum .« Dum ipsam diuinitatis substantiam intendit, quasi more aquile oculos in solem fixit. Sed quia omnes electi, ut ait beatus Gregorius, membra sunt Redemptoris nostri, ipse autem Redemptor noster caput est omnium electorum; per hoc quod membra eius figurata sunt, nil obstat, si etiam in his omnibus, et ipse signetur. Ipse enim  Unigenitus Dei Filius ueraciter factus est homo; ipse in sacrificio nostre redemptionis dignatus est mori ut uitulus; ipse per uirtutem sue fortitudinis surrexit ut leo. Leo etiam apertis oculis dormire perhibetur, quia in ipsa morte, in qua ex humanitate Redemptor noster dormire potuit, ex diuinitate sua immortalis permanendo uigilauit. Ipse etiam post resurrectionem suam ascendens ad celos, in superioribus est eleuatus ut aquila. Totus ergo simul nobis est, qui et nascendo, homo; et moriendo, uitulus; et resurgendo, leo; et ad celos ascendendo, aquila factus est.

Sed quia per hec animalia euangelistas quatuor, et sub eorum specie simul perfectos omnes iam superius signari diximus, restat ut quomodo unusquisque electorum  istis animalium uisionibus exprimatur ostendamus. Omnis enim electus atque in uia Domini perfectus, homo, et uitulus, et leo, et aquila est. Homo enim rationale est animal. uitulus autem in sacrificio mactari solet. Leo uero fortis est bestia, sicut scriptum est: »Leo fortissimus bestiarum ad nullius pauebit occursum .« Aquila ad sublimia euolat, et irreuerberatis oculis radiis solis intendit. Omnis itaque qui in ratione perfectus est, homo est. Et quoniam semetipsum ab huius mundi uoluptate mortificat, uitulus est. Quia uero ipsa sua spontanea mortificatione contra aduersa omnia fortitudine securitatis habet, leo est. Unde scriptum est: »Iustus quasi leo confidens, absque terrore erit. « Quia  uero sublimiter contemplatur ea que celestia atque eterna sunt, aquila est. Igitur quoniam iustus quisque per rationem homo, per sacrificium mortificationis sue uitulus, per fortitudinem securitatis leo, per contemplationem uero efficitur aquila recte per hec sancta animalia signari unusquisque perfectus potest. Quod idcirco dicimus, ut ea que de quatuor animalilibus dicta sunt, pertinere quoque et ad perfectorum singulos demonstremus.

Sed magna nobis de eisdem euangelistis et sanctis predicatoribus questio oritur, cur homo et leo a dextris ipsorum quatuor, uitulus uero a sinistris ipsorum quatuor esse perhibetur. Neque enim sine miratione est cur duo illa a dextris, et hoc esse a sinistris dicitur. Et rursum querendum est cur aquila non a dextris,  uel a sinistris, sed desuper quatuor ipsorum esse memoratur. Duas itaque questiones obiicimus, quas oportet ut, aperiente Domino, dissoluamus. Homo igitur et leo a dextris, uitulus uero a sinistris esse perhibetur. A dextris etenim leta, a sinistris uero tristia habemus. Unde et sinistrum nobis esse dicimus hoc quod aduersum esse deputamus. Et sicut prefati sumus, per hominem incarnatio, per uitulum passio, per leonem uero auctoris nostri resurrectio designatur. De incarnatione autem Unigeniti Filii Dei et uirginis, qua redempti sumus, omnes electi letati sunt. De morte uero illius ipsi electorum primi, scilicet sancti apostoli, contristati, qui iterum et eius resurrectione  gauisi sunt. Quia ergo eius natiuitas et resurrectio letitiam discipulis prebuit, quo eius passio contristauit: homo et leo a dextris, uitulus uero a sinistris eius fuisse describitur. Ipsi uero euangeliste sancti de eius humanitate gauisi sunt; de eius resurrectione confirmati, qui de eius passione fuerant contristati. Homo ergo et leo eis a dextris est; quia Redemptoris nostri eos Incarnatio letificauit. Sed uitulus a sinistris fuit; quia mors illius eos ad momentum temporis in infidelitate prostrauit. Iure autem locus aquile non iuxta, sed desuper esse describitur, quia siue per hoc quod de eius ascensione signat, siue quia uerbum Patris Deum apud Patrem esse denuntiat, super euangelistas ceteros Ioannes uirtute contemplationis excreuit, cum quibus etiam simul de ipsius deitate  loquitur, hanc tamen omnibus subtilius contemplatur, Sed si aquila cum tribus aliis adiuncta, quatuor animalia esse memorantur, mirum est quomodo desuper ipsorum quatuor esse describitur, nisi quia Ioannes per hoc quod in principio uerbum uidit, etiam super semetipsum transit. Nam nisi etiam se transisset, uerbum in principio non uidisset. Qui ergo etiam semetipsum supergressus est, non iam solummodo super tria, sed adiuncto et se, super quatuor fuit.

Ut ergo supra dictum est, uerbum, quod in principio erat, apud Deum erat, et Deus erat; sicut uultur ad redimendum, atque ad subleuandum humani generis cadauer de sinu Patris ad ima descendit; et iterum sicut aquila portans predam, captiuitatem,  scilicet eamdem humanam naturam quam diabolus captiuauerat, recaptiuans, secum ad celos reportauit. Ideo igitur ascendit, quia prius in inferiores partes terre descendit. Itaque, ut ait beatus Paulus: Qui descendit, ipse est et qui ascendit super omnes celos, ut impleret omnia , hoc est ut celestis patrie repararet damna.

uerum est itaque, quod  multo antea de illo predixit Psalmista. Ascendit, inquit, super cherubim, et uolauit; uolauit super pennas uentorum . Ac si diceret: Ascendit super cherubim, hoc est in celum super plenitudinem scientie, que est caritas, ut ad Deum nemo perueniret nisi per caritatem. Et uolauit, quia dilectoribus suis se incomprehensibilem  ostendit, ne corporeis imaginibus querant eum comprehendere. uolauit, dico, super pennas uentorum, quia incomprehensibilitas eius superat uirtutes animarum, quibus se uelut pennis a terrenis periculis et timoribus in auras libertatis attollunt.

Ipsum utique Dei et uirginis Filium secundum diuinitatem Deo Patri ceternum sapientissimus Salomon ad copulandum sibi sanctam Ecclesiam prophetico spiritu uenire preuidebat, cum de illo figuratiue dicebat: Ecce iste uenit saliens in montibus,  transiliens colles .  Ad sponse sue amplexus de sinu Patris Christus uenire disponens, humanitatem nostram dignanter assumpsit: ad quod mysterium peragendum quasi saliens in montibus uenit, quia quedam opera inter homines, ostendit, que ualde sublimia et super homines esse perspiciens, quibus humanum genus admirari potuit, attingere nequiuit. Quod enim de uirgine natus est; quod uagientem ad uisitandum ire pastores angelus admonuit; quod ad adorandum in cunabulis positum magos stella perduxit; quod pendens in cruce, qua hora uoluit spiritum emisit; quod mortuus, tertia die seipsum suscitauit; quod celum ascendens, Spiritum sanctum hominibus, quibus sibi placuit, donauit; quod fidei sue per piscatores  et idiotas mundum subiugauit: hec faciens, quasi in montibus quosdam saltus dedit; quo eum nulla creatura assequi ualuit. In his nimirum operibus colles transiliuit, quia omnes sanctos quantumcunque excreuerint, potentia sue operationis transcendit.

Hos quippe saltus uel gressus Iesu Christi Domini et regis Propheta Spiritu sancto edoctus, futurum quasi iam preteritum ponens, uisos fuisse asserebat, cum in Psalmo gratulanter dicebat: uiderunt ingressus tuos, Deus, ingressus Dei mei, regis mei qui est in sancto . uel secundum aliam litteram. uisi sunt gressus tui, Deus, quibus scilicet uenisti in mundum. Hec gratia prius latebat in ueteri testamento: modo patet cum Filius a Deo  Patre de celo missus, annuntiatur in gentibus. Cuius Dei gressus uiderunt? Ingressus, inquam, Dei mei, scilicet creatione, [uerbi  ] regis mei gubernatione, qui Deus est in sancto templo, hoc est in celo, uel in angelis, et in sanctis hominibus, uel in sancto corpore nato de uirgine, licet perfidi non uideant secundum quod corpus passus est. Ac si aperte dicat: uiderunt ingressus tuos, Deus, id est recognoscent in te qualiter per humanam naturam mundo innotuisti: et non tantum tuos gressus sic recognoscent, sed etiam ingressus tuos, id est apostolos, qui sunt ingressus Dei mei, qui me creauit prima creatione; regis mei, qui me regenerauit sacro baptismate; qui est in Sancto, id est in unoquoque  a se sanctificato uel in uirgineo corpore de uirgine nato.

Hanc profecto Iesu Christi uirgineam carnem de uirgine matre sumptam, Deoque Patri in odorem suauitatis oblatam Iephte principis filia uirgo typice prefigurauit, quam idem pater suus uictor de prelio rediens, Deo immolauit. Unde in libro Iudicum sic legitur  : Iephte Galaaditis fugiens a facie fratrum suorum constituitur in principem ob pugnam filiorum Ammon. Qui rediens post triumphum propriam immolauit filiam uirginem, que sibi post  uictoriam de domo sua prima occurrerat. Sic enim uotum uouerat ut quidquid sibi reuertenti primum occurreret Domino immolaret . Quis ergo per Iephte prenuntiabatur, nisi Saluator noster Dominus iehsu Christus, qui a facie fratrum suorum, scilicet Iudeorum, fugiens, in gentibus principatum accepit? Sic enim de illo euangelista ait: iehsu abscondit se, et exiuit de templo . Et iterum: Iam non in palam ambulabat iehsu apud Iudeos, sed abiit in desertum iuxta ciuitatem que dicitur Ephrem, et ibi morabatur cum discipulis suis . Fugiens ergo a facie Iudeorum, secundum carnem fratrum suorum, accepit in gentibus principatum. Qui etiam omnia humane salutis sacramenta tanquam iuratus expleuit, et quasi filiam,  ita carnem propriam pro salute populi sui Domino obtulit. Legimus enim Deo Patri Unigenitum iurasse, Psalmista testante. Sicut iurauit Domino, inquit, uotum uouit Deo Iacob . Ad litteram enim Dauid rex ille filius Iesse ualde mansuetus fuit adeo ut Sauli malum pro malo non reddederet: ergo quem idem Dauid tantam seruauit humilitatem, ut illum regem, se autem canem fateretur uel pulicem. Sed non de illo hic agit, imo de eius significato, id est de Christo. Per Dauid enim typice significatur ille unus homo, cuius uox sepe in Psalmis auditur, scilicet totus Christus, caput uidelicet et corpus, cuius humilitas et mansuetudo hic commendatur. Iurauit, inquit, Domino, uotum uouit Deo Iacob. Iurauit, hoc est quasi sub pollicitatione  iuramenti; uotum uouit, id est firmiter statuit ex uoluntatis uoto, Deo Patri per crucis passionem edificare ei domum, id est sanctam Ecclesiam acquirere, eamque per proprii sanguinis effusionem de antiqui hostis manu redimere. Iephte itaque princeps, ut populum suum de filiorum Ammon seruitute liberaret, quidquid sibi primum de domo sua occurrit, id est filiam suam, Deo immolauit, princeps uero angelorum Dei Filius, ut humanum genus de captiuitate diaboli eriperet, propriam carnem uirginem ac de uirgine sine peccato sumptam ex uoto uoluntatis Deo Patri in ara crucis obtulit, eamque super omnes celos exaltauit. Unde Propheta hortatur omnes gentes ad laudem  Christi, eamdem ascensionem his uerbis prenuntians:

Regna terre, cantate Deo; psallite Domino . Et iterum: Psallite Deo, qui ascendit super celum celi ad orientem . Psallite, dico; psallite, inquam, Deo, id est Christo, qui ascendit secundum quod homo est  . Nam secundum quod Deus est, Patri equalis est. Ascendit, inquit, super celum celi, id est super omnes celos ad dexteram Patris, scilicet super omnes excelsiores creaturas, ut nichil super se haberet, nisi Deum Patrem. Ubi ascendit? Ad orientem. Et unde ascendit? uidelicet ab oriente. Locum expressit ubi resurrexit, et  unde ascendit; quia Ierusalem, ubi resurrexit et unde ascendit, in oriente est. uel ascendit ad orientem nostre illuminationis, id est ut lumen gratie nobis oriri faceret. uel oriens intelligitur uerbum a Patre genitum cuius uirtute ascendit homo ille. Ascendit, inquit, ad orientem, id est uirtute uerbi ascendit ad Patris dexteram. Unde etiam Amos propheta ait: Aedificauit Dominus in celo ascensum suum, et pollicitationem in terra firmauit . Quotidie Deus edificat ascensionem suam in celo, cum sanctos suos de imis ad celestia trahit, quibus ipse presidet, et in eis ascendit. Nam et illud quod per Isaiam Dominus clamat, testimonium resurrectionis et ascensionis Iesu Christi declarat: Nunc consurgam, dicit Dominus; nunc  exaltabor, et nunc sublimabor . Non enim solus surrexit, sed multos secum resuscitauit. Ac si aperte dicat: Nunc exsurgam, scilicet a mortuis; nunc exaltabor in celo, nunc sublimabor in regno. Unde iterum Isaias ait: Ecce intelliget seruus meus; exaltabitur, et sublimis erit ualde . Quod utique ad ascensionem Christi, et ad gloriam pertinet regni. Hanc in celo exaltationem Filii Dei et uirginis Iesu Christi Dauid propheta in spiritu intuens, ac de futuro quasi de preterito loquens, ait in Psalmis:

Dixit Dominus Domino meo: Sede a dextris meis, donec ponam inimicos tuos scabellum pedum tuorum . Propheta quippe naturam deitatis primo aperiens, ait: Dominus Pater dixit Domino  meo. More nostro loquitur Propheta, cum ait: Dixit, scilicet ut homo instrueretur, quia non nostro ore protulit, sed dixit re, id est effectu; uel potius re, id est generatione. uel dixit, id est eternaliter disposuit Domino meo, id est Filio suo, qui Dominus meus est, etiam secundum quod homo est, id est ipse homo, non tamen ex eo quod homo est. Per hoc ergo quod dicit: Dominus Domino, idem nomen repetendo, personas discernit, et unam naturam atque potentiam personarum aperte ostendit. Item quod ait, Domino meo, hoc deitatis indicium est. Quod uero ait, sede, et uirgam uirtutis tue emittet Dominus, hoc humilitatis indicium est. Quid dixit Deus Pater Filio? Hoc uidelicet, sede, id  est post laborem passionis quiesce. Ac si aperte Deus Pater dicat: Secundum quod homo es, sede, non solum in alto, ut excellens omnibus creaturis domineris; sed etiam in occulto, ut latens et occultus credaris. Non enim est merces fidei, nisi lateat quod credimus. Substrati sunt autem qui hic inferius, scilicet in hoc mundo, uiuunt, et nondum sursum exspectant, et credunt quod non uident. Hec est iustitia fidei de qua ipse Dei et uirginis Filius loquitur in Euangelio: Cum uenerit Paracletus, quem ego mittam uobis a Patre , arguet mundum de peccato, quia non crediderunt in me: et de iustitia, quia ad Patrem uado, et iam non  uidebitis me. De iudicio autem, quia iam princeps huius mundi iudicatus est . Ad Patrem, inquit, uado; et iam non uidebitis me. Ac si diceret: Hec est iustitia uestra, ut credatis in eum, quem non uidetis. Tunc enim iustus ex fide uiuit ; si quod non uidet, credit. Dum ergo ait Deus Pater Filio, id est Redemptori nostro Domino Iesu Christo, sede, duo notat, scilicet eum post passionis laborem quiescere et conregnare, et usque in diem iudicii quasi in occulto esse. Sede, dico, a dextris meis, id est in potioribus meis bonis. uel, sede a dextris meis, id est conregna in mea gloria atque eternitate  . Inquirant ergo Iudei cui est a Deo Patre dictum, sede a dextris meis. Nunquid angelo dictum fuit, aut archangelo, uel alicui ex  prophetis? Nequaquam. Nam nullus horum in ea gloria est. Ille igitur quem dignum suo consessu inuisibilis Deus Pater habet, hic in dextera eius sedet. Qui sicut consessu suo dignus est, ita natura et nomine dignus est. Ipsum quippe Dauid propheta super omnes gentes regnare preuidebat, cum Spiritu sancto edoctus gratulanter dicebat:

Regnabit Deus super gentes; Deus sedet super sedem sanctam suam . Quasi diceret: Qui humilem Christum contemnunt, saltem potestati eius succumbant. Regnabit, dico, Dei et uirginis Filius post passionem suam super omnes gentes, qui olim super unam Iudeorum gentem regnabat. Modo impleta est hec prophetia in Christo et in  Ecclesia. Deus sedet, inquit, super sedem sanctam suam, id est super omnes celos, ad dexteram Dei Patris regnans per secula. uel sedes sancta sunt throni, dominationes, uirtutes celorum et omnes sancti. Sedet igitur super sedem sanctam suam, id est super omnes celestes uirtutes, et super sanctas animas. Unde dicitur: Anima iusti sedes Dei  . Quomodo regnauit super gentes? Quia uidelicet principes populorum, scilicet sancti apostoli, et Ecclesie doctores eorumque sequaces congregati sunt, id est conuenerunt credendo cum Deo Abraham, id est cum Christo, qui est Deus Abrahe. Ipse quippe uerus Deus est, qui potenter suscitauit de lapidibus filios Abrahe . Deus certe de lapidibus Abrahe filios suscitauit, quando lapidea  Iudeorum corda, qui iam pene in incredulitate mortui erant, ad amorem et fidem sui conuertit. Qui recte in Christum credit, per fidem filius Abrahe existit. Reuera de morte ad uitam surgit, qui fidem suam in Christum, qui est uera uita, ponit. Quasi ergo, expulsis Iudeis, gentes ab Oriente et Occidente uenientes in filios Abrahe succedunt habentes promissiones.

Hanc profecto Iudeorum repulsionem et gentium  uocationem Debbora  prophetissa typice prefigurauit, cum Sisaram scilicet hostem Iudeorum non in manu uiri, sed in manu femine tradendum predixit. Sic enim in libro Iudicum legitur: Debbora prophetissa iudicabat populum in illo tempore, et sedebat sub palma inter Rama et Bethel in monte Ephraim. Ascendebantque ad eam filii Isrel in omne iudicium .  Debbora que interpretatur apis, siue loquela in prophetia et forma accipienda est, de qua scribitur: Quam dulcia faucibus meis eloquia tua, super mel ori meo . Consideremus itaque ubi locus prophetie esse describitur. Sub palma, inquit. Sub palma quippe sedem habet prophetia, quia quos suis institutionibus erudit ad palmam superne uocationis  adducit. Inter medium autem Rama et Bethel sedere dicitur prophetia. Rama interpretatur excelsa, Bethel autem domus Dei. Utique quia nos intra domum Dei positos, non que in terra sunt, querere docet, sed que in celis. Hec scilicet Debbora, que interpretatur prophetia, misit et uocauit ad se Barac. Barac enim interpretatur coruscatio. Coruscatio quidem habet lucem, sed non permanentem: ad modicum enim temporis splendet et deficit. Hic ergo Barac formam gerit prioris populi, id est Iudaici, qui primo omnium per prophetiam uocatus et inuitatus ad audienda Dei eloquia, refulsit, quod in legis splendore, et breui tempore coruscauit; sed non diu permansit. Cum ergo dixisset Debbora  ad Barac, id est prophetia ad Iudaicum populum: Tibi precipit Dominus Deus Isrel ut ascendas in monte Thabor et accipias tibi uirorum decem millia; respondit Barach ex persona Iudaici populi ad prophetiam. Non ascendam, inquit, nisi tu ascenderis mecum. Dicit ei Debbora: Ibo tecum, sed non reputabitur tibi uictoria in uia qua incedis, quia in manu mulieris tradet Dominus Sisaram , euidenter ostendens quia non est apud illum populum primatus, nec permanet apud eum uictoria; sed apud Iel, mulierem scilicet alienigenam, id est sanctam Ecclesiam. Nam Iel mulier ista alienigena, in cuius manu facta est uictoria, figuram tenet Ecclesie ex gentibus congregate. Iel itaque ascensio interpretatur, quia per Ecclesiam  ad celum ascenditur. Ista Sisaram hostem clauo in tempora illius infixo interfecit, id est crucis acumine et uirtute diabolum interemit, quod Barac, id est Iudaicus populus, facere non potuit. Sola enim Iel alienigena, id est sancta Ecclesia, per lignum crucis, in quo spiritualibus sacramentis credentium salus est, fidei hostem affligit, quem deinde mortuum pellibus tegit, id est inclusum in carnalium hominum cordibus derelinquit. Non enim latet  hostis antiquus, nisi in corruptibilitate uite uiuentibus, et peccata mortalia perpetrantibus. Qui, dum praue uiuentes, segregantur a corpore Christi, efficiuntur membra diaboli

Iudei certe Christum negantes, membra sunt diaboli, sicut inter cetera Ioannes euangelista in persona Dei et hominis Iesu Christi angelo Smyrne Ecclesie ait in Apocalypsi: Hec dicit primus et nouissimus, qui fuit mortuus et uiuit: Scio opera tua, paupertatem et tribulationem, sed tamen diues es, et blasphemaris ab his qui dicunt Iudeos esse, et non sunt, sed sunt Synagoga Satane . Ac si aperte dicat: Ille qui secundum diuinitatem primus est et nouissimus, et qui secundum humanitatem fuit mortuus, dans nobis exemplum, quod pro eo  debeamus mori, et nunc uiuit resuscitatus eternaliter immortalis et impassibilis dicit hec: O tu episcope Smyrnensis Ecclesie, scio tribulationem quam tu libenter cum tuis subiectis pro me pateris, et paupertatem tuam uideo, quia exspoliatus es exterius a persecutoribus; sed tamen diues es interius uirtutibus, et blasphemaris ab his qui se dicunt Iudeos esse et non sunt, sed potius sunt Synagoga, id est congregatio Satane. Iam ergo per fidem Abrahe non sunt Iudei, id est confessores Christi; sed per blasphemiam et obstinatam perfidiam sunt habitatio et cubile diaboli. Ablatum est ab eis regnum Dei, et datum est genti facienti fructus eius . Ad hoc itaque Dei Filius de sinu Patris in uterum intemerate uirginis descendit, ut omnem plantationem,  quam Deus Pater non plantauerat, id est opera diaboli que in cordibus hominum conualuerant, eradicaret , et per apostolorum predicationem filios Dei, qui erant dispersi, in unum congregaret .

Postquam ergo mysterium uictoriosissime passionis, sepulture et resurrectionis consummauit ac seipsum uiuum et uerum in multis argumentis per dies quadraginta discipulis euidenter manifestauit, Nouissime, ut ait Marcus euangelista, hoc est hodierno die, recumbentibus eisdem undecim discipulis apparuit, et exprobrauit incredulitatem illorum, et duritiam cordis; quia his qui uiderant eum resurrexisse, non crediderant . Recte mediator Dei et  hominum iehsu Christus post resurrectionem suam de incredulitate et duritia cordis discipulos increpat, quia uidelicet his qui uiderant eum resurrexisse, non crediderant. Nam cum sancte mulieres, que cum aromatibus ad monumentum ipsius uenerant, duos angelos in uestibus albis unum ad caput et unum ad pedes, ubi positum fuerat corpus eius, uidissent , et ab eis, quod iam uiueret, audissent, et hec omnia discipulis nuntiassent, non statim eis crediderunt, imo ante illos uerba ista tanquam deliramenta uisa fuerunt . Duo etiam illi, quorum unus erat Cleophas, in Emmaus euntes, cum eum in fractione panis cognouissent, et eadem hora surgentes in Ierusalem regressi essent, et que gesta erant in uia, uel quomodo Dominum  uiderant, enarrassent, tamen, ut ait Marcus euangelista, non crediderunt eis . Nec mirum si mulierum uel condiscipulorum uerbis fidem apostoli non attribuebant, cum et ipsum Dei et uirginis Filium ac magistrum suum, cum quo tam longo tempore prius fuerant conuersati in medio stantem, et eis pacem offerentem , pedes et manus ostendentem, clauorum et lancee uulnera demonstrantem, eosque ut ipsum palparent, inuitantem, seque ipsum esse, quem ante passionem suam uiderant mortuos suscitantem, leprosos mundantem, cecos illuminantem, turbis predicantem, et cetera miracula, que nemo alius fecerat, facientem, post traditionem in cruce pendentem, in monumento linteaminibus inuolutum per triduum  quiescentem, de morte tertia die resuscitatum, proprio ore protestantem ac dicentem: Ego sum, nolite timere ; et tamen perfecte non credebant ipsum esse, Luca euangelista testante, qui ait: Adhuc illis non credentibus, et mirantibus pre gaudio, dixit eis: Habetis hic aliquid, quod manducetur? At illi obtulerunt ei partem piscis assi et fauum mellis. Et cum manducasset coram eis, sumens reliquias dedit eis. Et dixit ad eos: Hec sunt uerba, que locutus sum apud uos, cum adhuc essem uobiscum .

Quid inter hec, fratres karissimi, animaduertitis? Quare sancti apostoli, qui tam euidentissimis argumentis instructi erant, de Christi resurrectione  dubitabant? Cur etiam Deus et homo iehsu Christus electos ante constitutionem mundi discipulos, per quos cum Patre et Spiritu sancto Ecclesiam suam docere decreuerat, tandiu in fide dubitare permittebat? Oculi enim illorum tenebantur ne eum agnoscerent . Nunquid ad ipsorum reprobationem uel damnationem? Nequaquam. Imo ad nostram eruditionem. Nam, ut ait beatus Gregorius, dubitatum est ab illis, ne dubitaretur a nobis. Dum illi ad fidem diu inspiciendo, tangendo et palpando reducuntur, nos de illorum dubitatione solidamur. Ideo quippe discipulis in Emmaus euntibus, et de Christi resurrectione dubitantibus, alia est ostensa effigies, ne eum nisi in fractione panis cognoscerent, ut omnes intelligant se Christum non agnoscere, nisi  fuerint participes corporis eius, id est Ecclesie, cuius unitatem commendat Apostolus in fragmento panis, dicens: Unus panis, unum corpus multi sumus in Christo . Nam panis, quem in nomine Domini, hoc est in commemoratione passionis illius, frangimus, corpus eius est; et calicem, quem potamus, sanguinis ipsius est. Cum igitur benedictum panem Dei et uirginis Filius a mortuis resurgens, discipulis porrigit, aperiuntur oculi eorum, ut eum agnoscant, remouetur impedimentum, quod a Satana in oculis eorum erat, ne agnosceretur iehsu. Ille quoque, qui uerbum salutis tollit de cordibus audientium, ne credentes salui fiant , ipse impedit oculos discipulorum, ne Christum agnoscant. Dominus igitur permittit inesse oculis illorum  hoc impedimentum, donec ueniatur ad panis sacramentum. Sed, participata unitate corporis Christi, aufertur impedimentum inimici, ut post resurrectionem possit Christus agnosci. Subtrahitur interea carnalibus oculis species infirmitatis, ut mentibus incipiat apparere gloria resurrectionis.

Unde subditur: Et dixerunt ad inuicem: Nonne cor nostrum ardens erat in nobis, dum loqueretur in uia et aperiret nobis Scripturas?  Quem in expositione Scripturarum non cognouerunt, in panis fractione cognoscunt, quia non auditores legis, sed factores iustificabuntur . Melius quippe ueritas intelligitur bona operando quam audiendo. Audito itaque sermone, cor, prius torpore incredulitatis et timoris frigidum, igne sancti Spiritus est  accensum, ut iam superno desiderio ardeat, et ad credendam ueritatem se extendat. Quod  preceptis homo instruitur, quasi tot facibus inflammatur. Post resurrectionem suam Dominus in corpore suo duo diuersa ostendit, corpus uidelicet suum, et palpabile eiusdem nature ut ad fidem credentes informaret, et incorruptibile alterius glorie ut ad premium inuitaret. Nouerant apostoli Christum fuisse uerum Deum et uerum hominem; sed postquam mortuus est, non credebant tertia die potuisse ueram carnem de sepulcro resurgere. Putabant ergo se spiritum uidere quem emisit in passione. Sed Dominus aufert hunc errorem, dicens:

uidete manus meas et pedes meos, quia ego ipse sum . Multis documentis persuadet resurrectionem  suam, seipsum prebendo, oculis uidendum et manibus contrectandum. Qui cum palpando ossa carnemque premonstrat, statum sue ac nostre resurrectionis significat; in qua corpus nostrum et subtile erit per effectum spiritualis potentie, et palpabile per ueritatem nature. Ad insinuandum ergo ueritatem sue resurrectionis, non solum tangi, sed etiam conuesci uoluit: non quod nos uel ipse post resurrectionem cibis indigeamus, sed ut uerum corpus habere monstraret. Manducauit igitur potestate, non necessitate. Aliter enim absorbet aquam terra sitiens, aliter radius solis calens. Illa uidelicet indigentia, iste potentia.

Obtulerunt ei, inquit euangelista, partem piscis  assi, et fauum mellis. Piscis assus ipse Mediator Dei et hominum est pro salute hominum sine peccato passus, in aquis humani generis inuentus, laqueo persecutorum captus, tempore passionis assatus. Ipse nobis est in resurrectione fauus mellis factus. Mel in cera diuinitas est in humana natura. Et cum manducasset coram eis, sumens reliquias dedit illis. In huius mellis comestione figuratur quia in corpore suo illos ad eternam suscepit quietem qui, cum tribulationes pro Deo patiuntur, ab amore interne dulcedinis non recedunt. Qui hic tribulationibus  pro iustitia assantur, illic uera dulcedine satiabuntur. Dum ergo uulnerum cicatrices ostendit, infidelitatis uulnus sanauit. Quas cicatrices et tunc seruauit, et in iudicio ostensurus est. Quare? Primo uidelicet ad fidem resurrectionis instruendam; deinde ut Patri pro nobis supplicans, quale genus mortis pro hominibus pertulerit, semper ostendat. Tertio ut sua morte redemptis, quam misericorditer sunt adiuti propositis eisdem mortis indiciis innuat. Postremo ut in iudicio quam iuste damnentur impii denuntiet, ostensis que ab illis accepit uulneribus. Non ergo ex impotentia curandi cicatrices seruauit, sed ut perpetuum uictorie sue circumferret triumphum. Omnes igitur sue resurrectionis ambages aufert. uisus et tactus est a discipulis, comedit  et bibit post resurrectionem coram eis; et ne in aliquo sensus humanos ludificasse uideretur, Scripturas ad medium deducit, et sensus intelligendi eas discipulis aperit, dicens: Necesse est impleri omnia que scripta sunt in lege Moysi, et prophetis, et Psalmis de me, ut si magicis artibus uideatur potuisse quod uoluit, sicut pagani dicunt; non uideatur prophetari potuisse, antequam natus fuerit.

Hec ideo, fratres karissimi, de uerissima Christi resurrectione et discipulorum necessaria ac dispensatiua dubitatione huic sermoni coniunximus, ut facilius intelligere ualeat caritas uestra quam rationabiliter Deus et homo iehsu Christus celum ascensurus, de incredulitate et cordis duritia eos increpauerit. Quare? uidelicet ut auferretur de illorum  cordibus lapidum, et succederet cor carneum, caritate Dei et proximi plenum. Sequitur: Euntes in mundum uniuersum, predicate Euangelium omni creature . Super hunc uersiculum spirituali dulcedine plenum quid beatus Hieronymus dicat audiamus: Ante aduentum sancti Spiritus erant apostoli tanquam uasa limosa, hoc est de limo formata; nunc uero per ignem sancti Spiritus solidata, illis dicitur: Euntes in mundum uniuersum, predicate Euangelium omni creature, id est omni nationi gentium, que habet aliquid commune cum omni creatura, angelis scilicet, peccatoribus, lignis, lapidibus igni et aqua, calido et frigido, humido et arido, quia homo minor mundus dicitur. Antea enim dictum fuerat: In uiam gentium ne abieritis , ut scilicet apostolorum prius a Iudea repulsa predicatio, tunc gentibus in adiutorium fieret cum, ad sue damnationis testimonium, hanc illa superba repulisset. Hoc loco typice conuenire potest quod Dominus, enumeratis quibusdam potentie sue operibus, quasi sub quadam increpatione beato Iob loquitur, dicens:

Quis preparat coruo escam suam, quando pulli eius ad Deum clamant uagientes  eo quod non habeant cibos . Beatus Gregorius magne in  Christi Ecclesia reuerentie accedat, et secundum datam sibi a Deo sapientiam hunc nobis uersiculum exponat. Quid enim aliud corui pullorum nomine, nisi plebs Iudaica nigra per infidelitatis culpam designatur? Nam pulli eius ad Deum clamare referuntur, ut eidem coruo a Domino esca preparetur, quia nimirum sancti apostoli plebis Isrelitice carne generati, dum pro gente sua preces ad Deum funderent, quasi pulli coruorum eumdem, de quo carnaliter nati sunt, spirituali intelligentia parentem populum pauerunt. Pulli quoque, id est sancti apostoli, non in se presumunt, sed in uiribus Redemptoris sui. Unde bene dicitur: »Quando pulli eius ad Deum clamant.« Nil enim sua uirtute se posse sciunt: et quamuis animarum lucra piis uotis esuriant, ab illo tamen, qui cuncta  per eos intrinsecus operatur, hoc fieri exoptant. uera enim fide comprehendunt quia »neque qui plantat, est aliquid, neque qui rigat, sed qui incrementum dat Deus .« Unde ipse ait in Euangelio: »Sine me nichil potestis facere .« Igitur dum pulli eius clamant, coruo esca preparatur; quia, dum sancti apostoli exorant, plebs dudum perfida ad fidei cognitionem ducitur, et ex predicatione filiorum quasi ex pullorum uoce satiatur. Illud tamen in hoc uersu debemus solerter intueri, quod huic coruo primum pullis clamantibus, et postmodum uagantibus dicitur esca preparari. Clamantibus namque pullis esca coruo preparata est, cum predicantibus apostolis uerbum Dei Iudea audiens, modo in tribus millibus , modo in quinque millibus spirituali est intelligentia  satiata . Sed cum reproborum, Scribarum scilicet et Phariseorum, atque sacerdotum, multitudo crudelitatem suam contra predicantes exerceret, et quasi pullorum uitam necaret, idem pulli, id est sancti apostoli per uniuersas mundi partes dispersi sunt. Unde et eisdem carnalibus patribus, scilicet Iudeis, apostoli dicunt: »uobis quidem oportuerat primum loqui uerbum Dei; sed quia repulistis illud, et indignos uos iudicastis eterne uite, ecce conuertimur ad gentes .« Procul dubio sciebant apostoli, Synagoge secundum carnem filii, quod postquam gentilitas crederet, etiam Iudea ad fidem ueniret, sicut scriptum est: »Donec plenitudo gentium intraret, et sic omnis Isrel saluus fieret .«  Quia igitur sancti apostoli prius summopere studuerunt audientibus predicare, et postmodum resistentibus exempla conuerse gentilitatis ostendere, quasi esurientes pulli huic coruo nigre, id est perfide Iudee, escam suam et prius clamando, et postmodum uagando quesierunt. Unde enim per uniuersum mundum uagantur pulli, inde coruus escam suam inuenit, quia, dum per laborem apostolorum conuersam ad Deum gentilitatem Iudaicus populus respicit, ad extremum quandoque stultitiam sue infidelitatis erubescit. Et tunc Scripture sacre sententias intelligit, cum priusquam sibi eas gentibus innotuisse cognoscit, atque expleta uagatione pullorum ad percipienda sacra eloquia os cordis aperit; quia, peractis in mundum cursibus apostolorum, sero ea spiritualiter percipit a quibus  diu, perfidia se stringente, ieiunauit. Que omnia, quia solius diuine potentie uirtus operatur, recte dicitur: »Quis preparat coruo escam suam, quando pulli eius ad Deum clamant, uagantes, eo quod non habeant cibos?« Subaudis, nisi ego, qui infidelem populum, filiis suis exorantibus, tolero, et predicantibus pasco, atque ad alia uagantibus, conuertendum quandoque in fine sustineo?

Est et aliud, quod de coruo moraliter possit intelligi. Editis namque pullis, ut fertur, escam plene prebere dissimulat; priusquam plumescendo nigrescant, eosque inedia affici patitur, quoadusque in illis per pennarum nigredinem sua similitudo uideatur. Qui huc illucque uagantur in nidum, et ciborum expetunt aperto ore subsidium. At cum nigrescere ceperint,  tanto eis prebenda alimenta ardentius requirit, quanto illos alere diutius distulit. Coruus profecto est doctus quisque predicator, qui magna uoce clamat, dum peccatorum suorum memoriam atque cognitionem infirmitatis proprie quasi quamdam coloris nigredinem portat. Cum quidem nascuntur in fide discipuli, sed fortasse adhuc considerare infirmitatem propriam nesciunt, fortasse a peccatis preteritis memoriam auertunt, et per hoc eam quam assumi oportet contra huius mundi gloriam humilitatis nigredinem non ostendunt: ii uelut ad accipiendas esces os aperiunt, cum doceri de secretis sublimibus querunt. Sed eis doctor suus alimenta predicationum sublimium tanto minus tribuit, quanto illos peccata preterita minus digne flere cognoscit. Exspectat quippe  atque admonet, ut a nitore uite presentis prius per penitentie lamenta nigrescant, et tunc demum congrua predicationis subtilissima enutrimenta percipiant. Coruus in pullis ora inhiantia conspicit, sed ante in eis pennarum nigredine indui corpus querit: et discretus doctor interna mysteria eorum sensibus non ministrat, quos adhuc ab hoc seculo nequaquam se abiecisse considerat. Quanto igitur discipuli exterius per cultum uite presentis quasi minus nigri sunt, tanto per cibum uerbi interius minus replentur. Et quo se a corporali gloria non euacuant, eo ab spirituali refectione ieiunant. Si uero in confessione uite preterite lamenti sui gemitus uelut nigrescentes plumas proferant, illico in contemplationem doctor ad  escam de sublimibus deferendam quasi pullorum refectionem cogitans coruus uolat, eisque inhiantibus in ore cibum reuocat, dum ex ea intelligentia quam ceperit, esurientibus discipulis alimenta uite loquendo subministrat. Quos tanto ardentius de superioribus reficit, quanto uerius a mundi nitore nigrescere penitentie lamentatione cognoscit. Pulli autem, dum nigro se pennarum colore uestiunt, de se et uolatum promittunt; quia quo magis discipuli abiecta de se sentiunt, quo magis sese despicientes affligunt, eo amplius spem sui profectus in altiora pollicentur. Unde et curat doctor festinantius alere quos iam per quedam indicia preuidet posse et aliis prodesse. Hinc enim Timotheum Paulus admonet, uelut plumescentes pullos sollicitius nutrire, dum dixit: »Que  audisti a me per multos testes, hec commenda  , fidelibus hominibus, qui idonei erunt et alios docere .« Que doctrine discretio dum caute a predicatore custoditur, ei diuinitus largior predicationis copia datur. Dum enim per caritatem compati afflictis discipulis nouit, dum per discretionem congruum doctrine tempus intelligit, ipse non solum pro se, sed etiam pro eis quibus laboris sui studia impendit, maiora intelligentie munera percipit.

Dignum est itaque, fratres karissimi, ut omnipotenti Deo gratias referamus, qui, dum coruo, id est Iudaico populo ob infidelitatis culpam nigro, ad fidem in fine mundi uenturo escam suam, id est spiritualem intelligentiam, clamantibus ad eum pullis,  apostolis scilicet predicantibus, preparauit, nos per ipsorum uagationem, qua per uniuersum mundum dispersi sunt, ad sue fidei cognitionem perduxit. Persequentibus Iudeis, a propriis sedibus, sicut dictum est, sunt repulsi, et ad nostram eruditionem longe lateque uagati. Sed Redemptor noster celum ascensurus, huius corui pullis, sanctis uidelicet apostolis secundum carnem Iudee filiis, quid dicat audiamus: Euntes in mundum uniuersum predicate Euangelium omni creature , hoc est omni nationi. Et adiecit: Qui crediderit et baptizatus fuerit, saluus erit: Ac si diceret: Qui ea fide crediderit, que per dilectionem operatur, saluus erit  . Saluus procul dubio erit qui recte fidei digna opera iungit. Qui uero non crediderit,  condemnabitur. In corde respicit Deus fidem, ubi se non possunt homines excusare, qui ore simulant ueritatem, et corde retinent erroris impietatem. Unde ait beatus Isidorus noster patronus  : uacua est sine operibus fides, et frustra sibi de sola fide blanditur qui bonis operibus non ornatur. Nonnulli fide tantum Christiani sunt, opere uero a Christiana doctrina dissentiunt.

Sequitur: Signa autem eos, qui crediderint, hec sequentur: In nomine meo demonia eiicient; linguis loquentur nouis, serpentes tollent. Nunquid ergo, si hec signa corporalia non facimus, fideles non sumus? Sed hec signa in exordio nascentis Ecclesie necessaria fuerunt, ut fides miraculis nutriretur.  Ecclesia autem iam in fide confirmata, signa non sunt necessaria  . Hodie tamen Ecclesia spiritualiter hec signa facit, cum per exorcismi gratiam manum credentibus imponit et malignos spiritus expellit. Hoc fit, dum fideles ueteris uite secularia uerba relinquunt, et sancta mysteria insonant, Deique laudes ac potentiam, quantum ualent, extollunt. Serpentes tollunt, cum bonis exhortationibus malitiam de aliorum cordibus auferunt. Et si mortiferum quid biberint, non eis nocebit. Quasi  mortiferum bibunt qui pestiferas persuasiones audiunt; sed non eis nocebunt, dum ad praue operationis effectum non prorumpunt. Super egros, inquit, manus imponent, et bene habebunt. Hoc per Dei gratiam ministri Ecclesie frequenter faciunt, dum proximos in bono opere confirmant, et exemplo bono actionis roborant. Hec enim miracula tanto maiora sunt, quanto spiritualia, quia per hec anime suscitantur, non corpora.

Lucam etiam euangelistam, dulcissimi fratres, interrogemus; et quid Dei et uirginis Filius celum ascensurus suis discipulis dixerit, libentissime audiamus. uos, inquit, sedete in ciuitate, quoadusque induamini uirtute ex alto . Postquam discipulos deprecationis uirtute perfecte instruxit,  cum repente, si uellet, roborare eos posset, distulit dicens: uos autem sedete in ciuitate, etc. Quare non statim roborauit eos ad tolerande humane prauitatis aduersa? Ideo scilicet ut exemplum sequentibus daret, ne imperfecti presumant ante tempus predicare. Ceterum in ciuitate sedet qui intra sue mentis claustra se constringit, ne uana loquendo exterius uagetur, ut cum diuina uirtute perfecte fuerit imbutus, tunc quasi a se ipso foras exeat, alios instruendo.

Sequitur: Eduxit autem eos foras in Bethaniam extra ciuitatem, et eleuatis manibus suis benedixit eis. Pulchre Dei Filius benedicturus discipulos suos eduxit eos in Bethaniam, que domus obedientie dicitur, quia qui propter inobedientiam peruersorum,  primorum uidelicet hominum, de celis descendit, propter obedientiam conuersorum ascendit. Et hec uilla, scilicet Bethania, in latere montis Oliueti est posita, quia obedientis Ecclesie domus, apostolico digna hospitio, non alibi quam in latere montis summi, id est Christi, fundamenta fidei, spei et caritatis locauit. De quo latere sacramentum sanguinis et aque quibus nascatur et nutriatur, gaudet emanasse. De cuius uirtute, id est deitate, spiritualis unctionis munera desiderat, lucis et pacis promissa exspectat. Deinde quia Bethania iuxta Ierusalem quasi stadiis quindecim erat , uel uitam,  que nunc est, et futuram; uel uetus et Nouum Testamentum, uel sabbatum animarum in futuro et carnis resurrectionem continet: et ideo quibus utriusque Testamenti scientiam aperuit quos omnem uiuendi et sperandi regulam edocuit; eos quindecim stadiis, in locum uidelicet quo eis benediceret et precepta docendi traderet, eduxit. Recte quindecim stadiis locum ascensionis a loco passionis separauit, ut omnes pro se uel uiuere uel mori cupientes, et primo quiescendi post mortem, et in fine  a mortuis resuscitandi desiderio pariter et amore firmaret.

Sequitur: Et factum est, dum benediceret illis, recessit ab eis, et ferebatur in celum. Et ipsi adorantes regressi sunt in Ierusalem cum gaudio magno. Recessit corpore, sed presens erat maiestate. Recedebat presentia corporali, sed cum eis erat per diuinitatem omnibus diebus usque ad consummationem seculi. Regressi sunt, inquit, in Ierusalem cum gaudio magno. Ibi quippe iussi sunt exspectare Patris promissionem, sanctum uidelicet Spiritum consolatorem, sapientissimum doctorem, et contra omnia aduersa fortissimum tutorem ac defensorem. Nec immerito cum magno gaudio in sanctam reuertebantur ciuitatem, qui Redemptorem  omnium post resurrectionis triumphum uidebant ascendentem ad Patrem Deum. Et erant semper in templo, laudantes, et benedicentes Deum. Congrue siquidem in domo Dei laudantes et benedicentes Deum consistebant, qui uerum Deum et uerum hominem magistrum suum celos penetrare uiderant. Hec nimirum est illa leena, id est primitiua Ecclesia in paruo prius discipulorum numero constituta: et ipsius leene isti sunt esurientes catuli, de quibus beato Iob Dominus loquitur, dicens:

Nunquid capies leene predam, aut animam catulorum eius implebis?   Ista nimirum illa leena est de qua beatus Iob superius dixerat, cum superbientem Iudeam cerneret predicantem Ecclesiam  pretermissam: Non calcauerunt  eam filii institorum, nec pertransiuit per eam leena . Huic ergo leene, id est sancte Ecclesie predam Dominus capit, ut animam catulorum eius impleat, quia ad augmentum huius Ecclesie innumeros de gentilitate populos diripuit, et per animarum lucrum esurientia apostolorum uota satiauit. Ipsi quippe pro mentis teneritudine et formidinis infirmitate catuli uocati sunt, quia, passo Domino, clausis foribus, residebant, sicut scriptum est: Cum esset sero die illa una Sabbatorum, et fores esset clause, ubi erant discipuli congregati propter metum Iudeorum, uenit iehsu, ianuis clausis, et stetit in medio, et dixit eis: Pax uobis . Unde quo  de eisdem catulis  apte subiungitur: Quando cubant in antris, et in specubus insidiantur. Cum enim sancti apostoli nequaquam contra membra diaboli, id est contra sacerdotes ei Phariseos, in uoce libere predicationis exsurgerent, et necdum post passionem Domini sancti Spiritus effusione solidati, Redemptorem suum firma auctoritate predicarent, adhuc contra aduersarios suos quasi in antris insidiabantur. Clausis quippe foribus, quasi in quibusdam antris, uel abditis in specubus suis catuli rapturi mundum cubant, et animarum predam postmodum diripiant. De quibus tunc certum est quod mundi impetum etiam sibimetipsis latendo formidarent. Illis foribus  clausis, isti catuli mortem mortis nostre insidiati quesierunt, ut culpam nostram interficerent, omnemque in nobis peccati uitam necarent. Horum primo illi esurienti catulo, sed iam ualenti, ostensa per linteum gentilitate, quasi monstrata preda dicitur: Macta, et manduca . His catulis uelut adhuc infirmis, ut cubare in antris debeant iubetur, cum eis Dominica uoce dicitur: Sedete in ciuitate, quoadusque induamini uirtute ex alto . An non recte leene catuli, id est Ecclesie filii uocantur, qui in Ecclesia editi aduersantem mundum ore rapuerunt? Et hec quidem facta a sanctis apostolis nouimus, et nunc etiam fieri a rectis doctoribus uidemus. Ipsi enim, etsi subsequentium populorum patres sunt, tamen  precedentium sunt filii. Unde et non immerito catuli dicuntur. uel certe, etsi quorumdam fidelium magistri sunt, uniuersalis tamen Ecclesie discipulos se esse gloriantur. Leene itaque Dominus predam capit, quia uirtute sue inspirationis ab errore uitam delinquentium diripit, et animas catulorum illius replet, quia conuersione multorum prius doctorum desideriis satisfacit. De quibus catulis bene subiungitur: Quando cubant in antris, et in specubus insidiantur. Neque enim cuncta tempora doctrine sunt congrua. Nam plerumque doctorum uirtus perditur, si uerbum intempestiue proferatur. Sepe uero et quod lenius dicitur, conuentu temporis congruentis animatur. Ille ergo sit recte docere qui ordinate nouit tacere. Quid enim  prodest eo tempore irascentem corripere, quo anenata mente non solum aliena uerba percipere, sed semetipsum uix ualet tolerare? Furentem quippe qui per inuectionem corripit, quasi ei qui non sentiat, plagas ebrio imponit. Doctrina itaque ut peruenire ad cor audientis ualeat, que sibi sunt congrua temporum momenta perpendat. Bene ergo de eisdem catulis dicitur: Quando cubant in antris, et in specubus insidiantur. Doctores etenim sancti quandoque et arguenda conspiciunt, et tamen, dum se per silentium in cogitationibus retinent, quasi in specubus latent; et uelut in antris se contegunt, quia in suis cordibus occultantur, sed cum importunum tempus inuenerint, repente prosiliunt. Nulla que dicenda sunt, reticent et ceruicem superbientium  mox per increpationem terrent. Siue itaque per apostolos, siue per doctores, quos in apostolorum loco subrogauit, huic leene, id est sancte Ecclesie, Dominus quotidie predam capit; et per eos quos ceperit, alios etiam capere non desistit. Ad hoc quippe iusti huius mundi peccatores rapiunt, ut per conuersos alii etiam ex mundo rapiantur. Unde et ipsa gentilitas, que pio apostolorum ore capta est, tanta nunc fame alios esurit, quanta se ab apostolis concupita  fuisse cognoscit.

Sequitur: Et Dominus quidem iehsu postquam locutus est eis, assumptus est in celum, et sedet a dextris  Dei. Nota quod aliquando celos pluraliter, aliquando celum singulariter inuenimus; sed quodam modo locutionis abusiue singularia plurali modo dicimus, et pluralia pro singulari. Dicatur itaque apertius: Dominus quidem iehsu, qui de celo descendit, postquam locutus est eis, assumptus est in celum, uidelicet unde uenerat, et sedet a dextris Dei; et cum Patre nunc omnia iudicat, et in fine omnium iudex uenturus est. Stephanus autem cum lapidaretur, uidit illum a dextris Dei stantem , quia uidelicet in certamine positus, habuit eum adiutorem. Illi autem profecti predicauerunt ubique, Domino cooperante, et sermone  confirmante, sequentibus signis. Preceptum obedientia, obedientiam uero signa comitantur.

 Inter hec autem quid in Actibus apostolorum Lucas referat, audiamus. Reuersi sunt, inquit, apostoli post ascensionem Christi Ierosolymam a monte, qui uocatur Oliueti, qui est iuxta Ierusalem, Sabbati habens iter: et erant perseuerantes in oratione cum mulieribus, et Maria matre Iesu, et fratribus eius . Pura quippe illorum oratio fuit, que celestia dona promeruit; munda procul dubio exstitit ab omni malitia, que tam larga de Deo obtinuit spiritualia munera. Hanc nimirum sanctorum apostolorum puram ceterorumque fidelium sanctissimam orationem thymiama illud prefigurabat quod per Moysen, iubente Domino, ex quatuor odoratissimis speciebus in maximam subtilitatem  tritis, id est stactis, onychis, galbani, et thuris compositum erat . Hec etiam in forma orationum fidelium confecta esse beatus Ioannes in Apocalypsi ostendit, dicens: Quatuor animalia et uiginti quatuor seniores ceciderunt coram Agno, habentes singuli citharas, et phialas aureas plenas odoramentorum, que sunt orationes sanctorum . Quanquam et speciem quatuor elementorum horum quatuor odorum nature et species significare uideantur, ut thus quod per lucidum eri comparetur, stactes uero aquis, galbanus et onyx terre atque igni, ut per hoc omnium que in celo, et infra celum, et in terra et in aquis sunt, placitum Deo incensum sit huic creature laudis oratio.

 Mattheus etiam euangelista uir sapiens et discretus, ac sancti Spiritus dono ditatus accedat, et quid Dei et uirginis Filius celum ascensurus, discipulis suis precipiat, nobis audire desiderantibus dicat: Euntes, inquit, docete omnes gentes, baptizantes eos in nomine Patris, et Filii, et Spiritus sancti . Hic ordo satis congruus est. Prius quippe docendus est auditor, deinde sacramentis imbuendus, tunc ad seruanda mandata instituendus, quia, priusquam fidem anima suscipiat, non est dandus baptismus. Nec ualet quisquam baptismo mundari, nisi bona studuerit operari. Sequitur: Baptizantes eos in nomine Patris, et Filii, et Spiritus sancti, in  confessione uidelicet sancte Trinitatis, quia, nisi quis renatus fuerit ex aqua et Spiritu sancto, non poterit intrare in regnum Dei . Docentes eos, ait, seruare omnia quecunque mandaui uobis , quia fides sine operibus non sufficit ad consequendam beatitudinem eternam.

Dico itaque uobis et contestor, o Iudei, quia, nisi in Christum Dei et uirginis Filium credideritis, eiusque baptismum in nomine sancte Trinitatis, Patris uidelicet et Filii, et Spiritus sancti, ut supra dictum est, fideliter susceperitis, saluari nequaquam poteritis. Sed etsi mihi causa inuidie uel odii non creditis, Paulum apostolum ex gente uestra natum, ad Gamalielis pedes doctoris uestri nutritum, in Dei lege eruditum, a Iesu Christo autem Dei et hominis  Filio misericorditer illuminatum, et usque ad tertium celum raptum interrogate; et utrum circumcisio an baptismus ualeat ad salutem, diligenter ab eo inquirite, et quid horum potius tenendum censuerit, firmiter tenete, et studiose implere festinate. Ipse quoque cecitatem atque infidelitatem uestram nimium dolet, sicut in Actibus apostolorum frequenter referre solet. Optabam, inquit, anathema esse a Christo pro fratribus meis, qui sunt ex genere Isrel . Et iterum: Fratres, uoluntas quidem et obsecratio cordis mei fit pro illis ad Deum in salutem . Contribulibus ergo tuis, o sancte Paule, et cognatis responde; et quod eis ad eternam salutem maxime proficiat, consilium  tribue. Si omnibus, ut asseris, sapientibus uidelicet et insipientibus, Grecis ac barbaris debitor factus es ; primum tamen Iudeis precepta Christi annuntiare debes. Si circumcidamini, inquit, o Iudei, Christus nichil uobis proderit. In Christo enim Iesu neque circumcisio aliquid ualet, neque preputium, sed fides que per dilectionem operatur . Sed si forte, o Iudei, odio nominis Christi uerissimum apostoli Pauli testimonium recipere non uultis, certe prophetarum uestrorum dicta testimonio Pauli concordantia negare minime potestis, imo eorum uerbis quasi preconiis ueritatis fidem procul dubio accommodare debetis.

Nonne cum Zacarias propheta unus de duodecim Spiritu sancto edoctus, fons patens erit in die  illa, hoc est in aduentu Christi, domui Dauid et Ierusalem , dicebat, baptismum Christi in Ecclesia futurum preostendebat? Domus quippe Dauid et Ierusalem Christi Ecclesia est, in qua manet fons baptismi in remissionem peccatorum. In die, inquit, illa erit fons patens domui Dauid, et habitantibus Ierusalem in ablutionem peccatoris et menstruate. Dicite, o infelices et perfidi Iudei, qui patrum uestrorum usque hodie cecitatem secuti, circumcisionem carnis sine causa obseruatis; et ad damnationem uestram Filium Dei negatis; dicite, quis est iste fons patens, nisi ille, in quo omnes Christiani in nomine sancte  Trinitatis, Patris uidelicet et Filii, et Spiritus sancti baptizantur, per quem et peccatorum uincula relaxantur, et menstruate, id est immunde anime sordes abluuntur? De cuius fontis aquis idem propheta alibi testatur, dicens: Et erit in die illa: Exibunta que uiue de Ierusalem, et medium earum ad mare Orientale, et medium earum ad mare Nouissimum . Que sunt igitur iste aque uiue, nisi aque baptismatis, que hominem celestis infusione Spiritus uiuificant? Sed cur de Ierusalem exire annuntiantur, nisi quia Dominus in populo eodem consistens ait discipulis suis: Ite docete omnes gentes; baptizantes eos in nomine Patris, et Filii, et Spiritus sancti? Sed harum pars media uadit ad mare Orientale, id est ad populum circumcisionis,  et media ad mare Nouissimum, id est ad populum gentium fide postremum; ut omnibus populis Iudeis scilicet et gentilibus largiatur per baptismum remissionem peccatorum. De quibus aquis adhuc et per eumdem prophetam dicitur, quod egrediantur de domo Domini, et crescant in fluuium, et pergant ad mare Mortuum uel ad solitudines, et omnia ad quecunque uenerint, uiuificentur atque sanentur . Sic enim ait: Conuerti me ad portam domus Domini, et ecce aqua egrediebatur subter limen domus ad orientem; facies enim domus respiciebat ad orientem; aque autem descendebant in latus templi ad extremum ad meridiem scilicet altaris. Et conuerti me ad uiam foras portam  exteriorem uiam que respiciebat ad orientem: et ecce aque redundantes a latere dextro , id est a latere Christi. In die illa, inquit, erit Dominus unus, et erit nomen eius unum , omnibus scilicet idolis destructis. Reuera unus est Deus preter quem non est alius, Pater, uidelicet et Filius, et Spiritus sanctus; et nomen eius unum, in quo omnes fideles oportet baptizari, et a peccatis ablui, atque in agnitione et amore eiusdem unius Dei renouari.

Cui ait Salomon in Cantico spiritualis amoris: Oleum effusum nomen tuum; ideo adolescentule dilexerunt te .  Quid enim per adolescentulas, nisi sancte anime designantur, que baptismatis aqua per Spiritum sanctum regenerantur et in nouam Christi creaturam per nouum testamentum  transferuntur? Que propter olei infusionem Christum diligunt, quia ad gratiam uocate in eo suauitatem uite perpetue inueniunt, pro cuius suauitatis dilectione omnes mundi fastus et diuitias respuunt. Moneo uos etiam pro salute uestra, o Iudei, ut uetustatem prisce legis a cordibus uestris expellatis, et Christi baptismate renouari festinetis, ut in numero electorum Dei computari possitis. An sine purificatione baptismi ad patriam uos putatis peruenire paradisi? Nequaquam. Neque enim aliquis saluus esse poterit, nisi ex aqua et Spiritu sancto renatus fuerit . Sed si mihi Christiano homini, et uexillum crucis Christi in mea fronte  gestanti non creditis, Isaiam prophetam legite, et ab eo baptismum prenuntiatum fuisse inuenietis. Sic enim futuri temporis tam Iudeis quam gentibus in Iesu Christo saluari cupientibus precinebat ipse.

Haurietis aquas in gaudio, inquit de fontibus Saluatoris . Quibus uerbis etiam ipsum Saluatorem ostendit de cuius fontibus aquas purificationis predicat hauriendas, id est de Iesu. iehsu enim Hebreorum lingua Saluator interpretatur. Unde et ipse clamat, dicens: Si quis sitit, ueniat ad me, et bibat. Hoc autem dicit de Spiritu, quem accipiunt, uidelicet in baptismo, credentes in eum . Ioannes baptizauit aqua, iehsu autem baptizat in Spiritu sancto: ad quod baptismi sacramentum idem Isaias Iudeos et gentiles prouocat,  dicens: Omnes sitientes uenite ad aquas , scilicet baptismi, et ad percipiendum munera Spiritus sancti. Has aquas et hunc fontem etiam per Ielem prophetam annuntiat Spiritus sanctus, dicens: Stillabunt montes dulcedinem, et colles fluent lac et mel; et per omnes riuos Iuda ibunt aque; et fons de domo Domini egredietur, et irrigabit torrentem spinarum , id est purificabit in baptismo uniuersitatem gentium. Micheas etiam propheta, o increduli et pertinaces Iudei, accedat, et baptismi sacramenta sub figura transitus maris uobis ostendat. Si mihi non creditis saltem uel illi credite, cui omnino non potestis contradicere. O Michea propheta ueritatis, ostende Iudeis et gentibus  fontem eorum salutis!

Secundum diem, inquit, egressionis tue de terra Aegypti, o Isrel, ostendam eis, scilicet gentibus, mirabilia. uidebunt gentes, et confundentur, manus suas ponent super os suum. Deum tuum glorificabunt et timebunt . Et adiecit: Quis deus similis tibi, qui aufers iniquitates, scilicet per baptismum, et transfers peccatum reliquiarum, id est gentium, illorum uidelicet qui circa horam nonam nascituri sunt? Deponet omnes iniquitates nostras, et proiiciet in profundum maris omnia peccata nostra . In qua sententia lector aduertat manifestissime reuelari mysterium baptismatis Iudeis et gentibus. Secundum diem egressionis tue, inquit, de Aegypto ostendam eis, scilicet gentibus, mirabilia.  Quid clarius hoc testimonio, quidue apertius? Isrel quippe, id est populus Christianus per fidem Deum uidens egreditur de Aegypto, dum renuntiat seculo. Ingrediturque mare Rubrum, id est baptismum, cruore Christi signatum. Tunc hostes insequentes intereunt, quia statim peccata moriuntur, id est delentur, et regeneratorum anime resurgunt. In hoc uero quod ad se reuertitur loquendo: Deponet omnes iniquitates nostras, et proiiciet in profundum maris peccata nostra, ostendit etiam Iudeos quandoque ad fidem uenturos, et peccatorum remissionem per Christi baptismum consecuturos. O gens Iudaica, gens praua atque peruersa, gens  absque consilio et sine spirituali prudentia! Quare fideliter non accipitis, imo quod est grauius, surda aure transitis tot ueridicorum prophetarum testimonia ex lege uestra sibi concordantia? O miseri! Legem assidue pre manibus habetis, sed illius sacramenta minime intelligitis. A lectione ergo uacui ideo receditis, quia spiritualem in ea intelligentiam non inquiritis. Sed quamuis Dei beneficiis et meis monitis ingrati sitis, libenter tamen figuras legis aperiam uobis.

Nonne cum Moyses Domini precepto Aaron et filios eius aqua abluebat baptismum Christi prefigurabat? Negare quippe non potestis, etiamsi uelletis, Aaron aquis fuisse ablutum antequam ingrederetur Sancta sanctorum. Cuius etiam filii sacerdotio participes  paterno, Domino iubente, aquarum sanctificatione purificantur . Iam tunc quidem sanctificatio illa baptismi formam gerebat, cuius nunc lauacri sacramento abluitur omnis populus Ecclesie  in remissionem peccatorum, et lotis sordibus in sanctificationem diuino cultui consecratur. Iam itaque tempore illo Aaron et filii eius purgationem populi Christiani et rerum omnium ecclesiastice religionis sanctitatem, et baptismatis sacramenta presignabant. Non accipiunt uestes, nisi lotis prius sordibus; nec ornantur ad sacra, nisi in Christo noui homines renascantur. Quod autem Moyses lauat sacerdotes, legis indicium est. Preceptis enim Dei lauandi sumus, ut cum ad indumentum  Christi comparati, tunicas pellicias primorum uidelicet parentum deposuerimus, tunc induemus uestem lineam nichil in se mortis habentem, sed totam candidam, ut de baptismo consurgentes, cingamus lumbos in ueritate, et tota preteritorum peccatorum turpitudo celetur. Scitote itaque, o Iudei, quia nisi baptismum Christi deuota fide susceperitis, saluari omnino minime poteritis . Quod si forsitan, ut perfidi et rebelles, mihi nondum creditis, adhuc ad uestram perfidiam superandam Dei omnipotentis sententiam ad medium deducam per Isaie prophete os prolatam. Certe si, quod uerum est, sanctorum prophetarum dudum testimonia suscipere renuistis, saltem iam nunc Dei  preceptum legem dantis et omnia regentis, cui omnino resistere uel contradicere nullatenus ualetis, gratulanter pro salute uestra suscipere debetis.

Cum enim Dominus repudiando uestra sacrificia, festiuitates et Neomenias per supradictum prophetam dixisset: Quo mihi multitudinem uictimarum uestrarum? Plenus sum holocaustis arietum, et adipe pinguium; sanguinem uitulorum, et agnorum, et hircorum nolui. Ne offeratis ultra sacrificium frustra; incensum abominatio est mihi. Neomenias et Sabbatum, et festiuitates alias non feram, facta sunt enim mihi molesta ; statim baptismum approbando, imo iam preostendendo, post pauca subiunxit, dicens: Lauamini, mundi estote . Pro omnibus  ergo uictimis, quas memorauerat, pro cunctis Neomeniis, Sabbatis, et solemnitatibus solam baptismi purificationem precipit. Pro cunctis quoque inquinamentis peccatorum, solum regenerationis lauacrum, quo peccata abluuntur, ostendit. Quod quia, o Iudei, respuit iste, Ezechielem audite comminantem uobis: Factus est, inquit, sermo Domini ad me, dicens: Fili hominis, notas fac Ierusalem abominationes suas, et dices ad eos: Hec dicit Dominus: Ierusalem, radix tua, et generatio tua de terra Chananea: pater tuus Amorrheus, et mater tua Cethea. Et quando nata es, in die ortus tui non est precisus umbilicus tuus, et aqua non es lota in salutem . Ubi ostenditur quod in peccatis magnis sit Ierusalem, et ideo perituram esse, si non fuerit lota  aqua in salutem, quod est utique plena sanctificatio baptismi. Ad eos autem, qui conuertuntur et baptizantur, sic ibi sermo Domini loquitur, dicens: Ingressus sum pactum meum tecum, ait Dominus, et laui te aqua, et mundaui sanguinem tuum ex te, et unxi te oleo ; significans per pactum testamentum nouum, per aquam uero et oleum baptismum et chrisma. Cuius baptismi purificationem sic sanctus Spiritus per eumdem prophetam illis futuram promittit, dicens: Tollam quippe uos de gentibus, et congregabo uos de uniuersis terris, et adducam uos in terram uestram. Et effundam super uos aquam mundam et mundabimini ab omnibus inquinamentis uestris , scilicet per baptismi sacramentum.

 Quia igitur uestris nimirum, o Iudei, miseriis condoleo, idcirco ad uos toties reuertor loquendo. Si me patienter audieritis, et mea monita simplici ac fideli mente susceperitis; eterne salutis consilium dabo uobis: quo uidelicet a prisca conuersatione, id est a paterno errore paulatim recedendo, inter filios Ecclesie renouare possitis, et Scripturas ueteris Testamenti spiritualiter intelligetis, et in Dei cognitione de die in diem proficietis. Hoc est ergo consilium meum, ut omni dubitatione postposita nouum recipiatis testamentum. Nouus quippe homo uenit in mundum, Dei scilicet et uirginis Filius, et noua precepta edidit mundo, omnibus uidelicet hominibus. Pro certo sciatis, quia nisi in  Christum Dei et uirginis Filium de Spiritu sancto conceptum fideliter firmiterque credideritis, nequaquaquam ueteris Testamenti Scripturas spiritualiter intelligere poteritis, Isaia uobis protestante his uerbis: Si non credideritis non intelligetis, nec permanebitis . Reuera quia nec uos, nec patres uestri in Christum Dei Filium credidistis, ideo ad intelligendum Scripturas obcecati estis. Nec etiam permansistis, in Dei uidelicet preceptis, nec in terra promissionis, sed iusto Dei iudicio per uniuersas mundi partes, ut sacrilegi homicide et reprobi, dispersi estis, et oppressi seruitute cunctis sub celo populis. Quia igitur, o miserrimi Iudei, non credidistis, ideo nec permansistis. Nonne hoc ita accidit uobis, sicut in Osee propheta legitis? Sic enim ipse  prophetico spiritu captiuitatem uestram preuidens, nimium tristis ac dolens loquitur, dicens:

Sedebunt filii Isrel, sine rege, sine sacerdote, sine altari, et sine sacrificio . Quod ita esse, ut legitur, omnibus manifestum est. Nunquid non intelligitis, o Iudei, qua de causa tanta mala acciderunt uobis? Nequaquam. Scio plane quia non intelligitis, ideo uidelicet quia non creditis. Ego autem quia in unum uerum Deum, Patrem uidelicet, et Filium, et Spiritum sanctum firmiter ac fideliter credo, qua de re super uos tanta mala euenerint intelligo, que uestris auribus pro salute uestra breuiter exponere uolo. Patrum quippe uestrorum sententia satis dura et crudelis obligauit uos tantis malis, etiam antequam ab utero matris procederetis.  Ipsius quoque Dei et hominis Iesu Christi sanguinem sine causa crudeliter effundere cupientes, procaciter clamauerunt Pilato, dicentes: Sanguis eius super nos, et super filios nostros!  Hec igitur imprecatio, id est maledictio, uos quondam a Iudea expulit, hodie grauiter affligit, et uniuersis, que sub celo sunt, nationibus seruituti subiicit, et in extremo examine, nisi in Christum fideliter credideritis, eiusque baptismum deuote susceperitis, uos sine dubio condemnabit. Quid ergo, o miserrimi, agitis, quare insuper uacuum tempus expenditis? Legem non obseruatis, regem non habetis, sacerdotes non honoratis, altare non edificatis, sacrificium non offertis, testamentum uetus non custoditis, nouum non recipitis, circumcisionem  que iamdudum in Christo finem accepit, sine causa suscipitis, baptismum Christi a patriarchis et prophetis in lege uestra preostensum in quo remissio peccatorum constat, respuitis. O infelices, imo infelicissimi! Iudei non estis, Christiani esse non uultis, quid ergo boni agitis? Quia igitur irrationabiliter, id est sine lege et sine Euangelio uiuitis, Deique beneficia ingrati expenditis, procul dubio ad eternam damnationem tenditis. Quid enim? Nunquid si nouum testamentum receperitis, Deum offendere timetis? Nequaquam. Ipse quoque Deus ueteris et noui testamenti institutor carnales ueteris legis obseruationes obliuisci, et Euangelii sacramenta suscipere uobis precepit, ubi per Isaiam prophetam ait:

 Ne memineritis priorum, et antiqua ne intueamini. Ecce noua faciam, que nunc orientur, et cognoscetis ea . Et ut ostenderet que essent, subiecit: Faciam in deserto uiam, et in loco inaquoso flumina potare gentem meam electam, et plebem meam, quam acquisiui . Quid ergo his uerbis significabat nisi baptismatis purificationem futuram? In quo non iam uetusta circumcisione carnis quisque signatur, sed sola gratia baptismi, unde et per fidem abluitur. Scitote etiam, o Iudei, quia, quamuis legem et prophetas teneatis, tamen saluari omnino non poteritis, Ieremia in uoce Domini testante  his uerbis: Si steterit Moyses coram me et Samuel, non est anima mea ad populum istum. Eiice illos a facie mea, et egrediantur . Per Moysem quippe lex, per Samuelem uero prophetie intelliguntur. Quos quamuis, Iudei, habeatis, tamen propter erroris impietatem abiecti estis. Opera enim uestra, et iustitia uestra sine fide Christi non proderunt uobis, testante Domino per eumdem prophetam: Quia mei obliti estis, ecce ego anuntiabo iustitiam uestram, et opera uestra non proderunt uobis .

Quid ergo uobis prodest, o miseri, in hoc seculo infeliciter esse, et in futuro perire? Opera uestra sunt inutilia, et Deo odibilia. Sine causa igitur laboratis insuper uacuum dies in presenti uita uobis  concessos expenditis, et ad non esse tenditis, dum Dei et uirginis Filium negatis, eiusque Euangelium suscipere renuitis. Melius est mori quam male uiuere; melius non esse quam infeliciter esse. Multo melius uobis fuerat in hoc seculo non procreari, quam eternas apud inferos incredulitatis penas pati. In hac presenti uita, ut ait Psalmista, propter incredulitatem de manu Dei estis repulsi , et in futura condemnandi, nisi ex aqua et Spiritu sancto, sicut iam sepe testati sumus, fueritis renati. Ad uos ergo metipsos introrsus redite, et mentis oculos diuturna iam infidelitatis cecitate lipposos discretionis manu purgate, quatenus noua Dei et hominis Iesu Christi precepta deuota mente et puro corde possitis percipere.

 Hanc procul dubio mortiferam uestre mentis cecitatem Moyses legislator prefigurabat, cum post ieiunium quadraginta dierum de monte descendens, ex consortio sermonis Dei cornutam faciem habebat, qua uisa, ne filii Isrel terrerentur, eam uelamine operiebat .  Quod ergo Moyses denuo de monte descendens, facies eius cornuta, id est glorificata uidetur, sed tamen uelamine tegitur, eamdem legem significabat mystico uelamine esse coopertam tectamque hominibus infidelibus, et occultam, Isaia propheta testante: Erunt, inquit, sermones libri huius sicut sermones libri signati, quem si quis homini nescienti litteras dederit, et dicat: Lege; ille uero respondeat: Nescio litteras. Et rursum: Si detur alteri scienti litteras, et dicat:  Lege; ille uero respondeat: Non possum, signatus est enim liber . Hec sunt, o insipientes Iudei, ueteris testamenti signacula, que uobis obstinatio mentis clausit, nobis uero credentibus Dei et uirginis Filius aperuit. Religata quippe est lex in solis fidelibus, sicut per Isaiam prophetam testatur Dominus: Liga testimonium, signa legem in discipulis meis . Quare? Ne eam scilicet Iudei inueniant, siue pagani, aut heretici, quia non sunt Christi discipuli. Sermo itaque legis, ut dictum est, habet scientie gloriam secretam, habet et duorum testamentorum cornua, quibus contra  falsitatis dogmata incedit armata. Cum igitur, o Iudei, Moyses legitur, uelamen est positum super cor uestrum: et manifeste dum legentes prophetarum Scripturas, per nimiam stoliditatem cordis carnaliter accipitis, tota facies Moysi quodam uelamine tegitur; ita ut non possitis loquentis legis gloriam sustinere. Sed si in Christum Dei et uirginis Filium non credideritis, eiusque Euangelium, id est nouum testamentum fideliter non susceperitis, omnino non auferetur uelamen de cordibus uestris. uera est ergo satis Isaie prophete sententia dicentis, quia si non credideritis, non intelligetis nec permanebitis .

 Hanc profecto et prophetarum obscuritatem uelum illud prefigurabat, quod in medio templi  pendebat, et Sancta sanctorum, ne ab hominibus prospicerentur, interius occultabat . Sed posteaquam Christus adueniens tempore passionis uelum illud a summo usque deorsum disruptum est, omnia illa, que erant occulta, per passionem et resurrectionem, atque ascensionem eius ad nostram fidem corroborandam sunt reuelata, Apostolo testante, qui ait: Nobis autem reuelauit Deus per Spiritum suum; quia Spiritus omnia scrutatur, etiam que sunt profunda et alta Dei . Patefacta sunt ergo fidelibus per Christum legis mysteria, uobis autem, o insipientes et maligni Iudei, sunt clausa, sicut angelus ait Danieli inter cetera: Clausi sunt et signati sermones usque ad tempus consummationis , id est usque ad Incarnationem  Christi, quousque addiscant multi, et impleatur uisio; et tunc docti intelligent omnia hec. Cur itaque, o Iudei, tandiu increduli permanetis, et tanta obstinatione animarum uestrarum salutem negligitis? Plenitudinem a Deo predestinati temporis iamdudum uenisse per Scripturas cognoscitis, patriarcharum figuras et enigmata, nec non et prophetarum dicta manifeste in Christum completa fuisse cernitis; nouum testamentum a Domino fuisse imperatum tot sanctarum Scripturarum attestationibus legitis; baptismum Christi in lege uestra prefiguratum esse aperte uidetis, et ultra, o stulti et tardi corde ad credendum in omnibus que locuti sunt prophete, quid exspectatis? Nunquid adhuc in  mente uestra scrupulum residet infidelitatis? Certe si propter duritiam lapidei cordis uestri ceteris uestre legis doctoribus credere non uultis, saltem sapientissimi regis Salomonis dictis fidem accommodare debetis. Audite igitur placata aure quid de duobus testamentis in persona sponse, id est sancte Ecclesie Iesu Christo celesti sponso in Cantico spiritualis amoris dicat:

Omnia poma noua et uetera, frater mi, seruaui tibi
.  Hic per omnia  sensus sanctarum Noui et ueteris Testamenti Scripturarum intelliguntur, que dum ex sanctis Patribus, patriarchis uidelicet et prophetis, atque apostolis ceterisque  Ecclesie doctoribus ad nos perueniunt et creduntur, quasi ex arboribus poma nascuntur, quibus anime delectantur. Omnia ergo poma noua et uetera dilecto suo Iesu Christo sponsa seruat, quia sic nouum testamentum Ecclesia catholica recipit, ut uetus non abiiciat, et sic uetus ueneratur ut nouum semper etiam in ipsis ueteribus carnalibusque sacrificiis per spiritum intelligat: in nouo scilicet Christum uenisse congaudens, in ueteri autem semper uenturum exspectans. Sicut ergo frumentum in spica nutritur et reconditur, sic nouum testamentum in ueteri habetur et tegitur. Ad hoc ergo uos moneo, o Iudei, ut sic uetus testamentum teneatis, ut nouum in eo spiritualiter intelligatis; et non carnalia ueteris sed spiritualia noui testamenti  opera implere studeatis. Nunquid si nouum testamentum receperitis, contra Dei preceptum uos agere timetis? Nequaquam. Adhuc enim quia increduli permanetis, uelamen Moysi superpositum est cordibus uestris. Audite igitur, o rebelles et increduli dolo et fallacia pleni pre omnibus hominibus, quam misericorditer cunctis fidelibus duorum testamentorum dona repromittit Deus. Dabo uobis, inquit, pluuiam temporaneam et serotinam, uetus scilicet et nouum testamentum, et utroque imbre rigabo uos . Imber enim utriusque testamenti doctrina accipitur. Unde dicitur: Exspectetur sicut pluuia eloquium meum, et descendant sicut ros uerba mea, sicut imber super fenum, et sicut stille super gramen . Quia igitur, o Iudei, tantis  ex lege et gente uestra idoneis testibus estis conuicti, et uerissime rationis copia sufficienter instructi, nequaquam ultra iam ad resistendum ueritati, sed ad suscipiendum nouum testamentum, et ad credendum Dei et uirginis Filium pro salute hominum uenisse in mundum debetis esse parati. Ad hoc nimirum ex lege et prophetis tot ueritatis testimonia protulimus, ut, ablato de cordibus uestris Moysi uelamine et suscepto Christi baptismate, uos in eterna beatitudine consortes habere possimus.

Baptismum igitur Christi, sine quo nemo saluari poterit, lex uestra multis auctoritatibus iamdudum uobis legentibus prefiguratum fuisse ostendit: et  idcirco necesse est ut et sanctum chrisma, quo omnium Christianorum in nomine sancte Trinitatis, Patris uidelicet, et Filii, et Spiritus sancti in baptismate inunguntur capita, qualiter a Deo in eadem lege premonstratum fuerit, ad nostram fidem confirmandam, et ad uestram dubietatem repellendam uobis ostendamus; ut in omnibus perfecte instructi, et catholice fidei deuoti inter sancte Ecclesie filios possitis computari. Omnes quippe fideles in Deum Patrem, et Filium, et Spiritum sanctum credentes, sacro chrismate perungi debent, sicut Dominus ad Moysem figurate loquitur, dicens:

Sume tibi aromata prima, et oleum de oliuis, faciesque  unctionis oleum sanctum, uidelicet unguentum compositum et unges ex eo tabernaculum testimonii, et arcam testamenti, mensamque cum uasis suis, candelabrum, et omnia utensilia eius, altaria thymiamatis scilicet et holocausti, et uniuersa, que ad cultum eius pertinent. Sanctificabisque omnia, et erunt Sancta sanctorum; qui autem tetigerit ea, sanctificabitur. Aaron et filios eius unges, et sanctificabis eos, ut sacerdotio fungantur mihi. Filiis quoque Isrel dices: Hoc oleum unctionis sanctum erit uobis in generationibus uestris .  Figura ergo huius prioris tabernaculi ad typum Ecclesie ducitur. Porro unguentum, quo perungitur tabernaculum, chrisma est, quo ungitur fidelis populus, in quibus Diuinitas tanquam in tabernaculo habitat.  Cuius omnis diuersitas populorum in testimonium perungitur sanctitatis, que per illam operum diuersitatem figurabatur, ut sacri chrismatis unctione peruncti omnes sanctificentur, atque sanctificati in Dei gloria preparentur. Possunt quidem intelligi hoc unguento etiam uirtutes sanctorum, siue odor iustitie longe lateque diffusus, de quo dicit Apostolus: Deo gratias, qui triumphat nos in Christo Iesu, et odorem iustitie sue manifestat per nos in omni loco .

Summa itaque cum deuotione, o Iudei, baptismum Christi suscipite, ut ipsius dono in eius timore atque amore renouari possitis, sicut ipse per prophetam pollicetur uobis: Dabo uobis, inquit, cor nouum, et Spiritum meum ponam in medio uestri, et  faciam ut in preceptis meis, scilicet euangelicis, ambuletis, et iustitias meas custodiatis et operemini . Hoc est, ut dilectionem Dei et proximi, que plenitudo legis est , inuicem habeatis. Si ergo uere estis Iudei, id est confessores, ad confitendum Deo non postremi inter ceteras nationes, sed omnino debetis esse priores; sicut uobis primum oportuerat predicari uerbum Dei, sic et uos pre omnibus gentibus debueratis esse promptiores ad obediendum fidei. Recedite igitur a diabolo, cui diu seruistis, et fugiet a uobis, et, secundum beati apostoli consilium, appropinquate Deo et appropinquabit uobis .

Dauid etiam regem et prophetam, sapientem uidelicet  in uerbis, et fortem in preliis audite, et quidquid uobis pro salute uestra dixerit libenter facite. Accedite, inquit, ad Deum et illuminamini, et facies uestre non confundentur , in examine scilicet extremi eius iudicii. Cum eodem etiam Propheta Domino preces fundite, quatenus ab oculis mentis uestre tenebras ignorantie clementer dignetur expellere. Dicat igitur unusquisque uestrum Deo cum Psalmista supplici mente et pura deuotione: Reuela oculos meos, et considerabo mirabilia de lege tua . Fidem ergo integram inuiolatamque seruate eamque dignis moribus implete, quia reuera ipsa est porta Ecclesie. Nemo quippe  sanctam Ecclesiam intrare poterit, nisi prius catholicam fidem tenuerit. Sine fide enim nemo potest placere Deo . Iustus igitur, ut ait Scriptura, ex fide uiuit ; quia, sicut corpus mortuum est sine anima, ita anima mortua est sine fide .

Quanto itaque, o Iudei, in presenti seculo grauiori seruitute oppressi estis, tanto ardentius tendere ad ueram libertatem debetis. In patriarchis quidem et prophetis propter Dei bonitatem omnibus, que sub celo sunt, nationibus Deo fuistis cariores; nunc autem propter infidelitatis perfidiam facti estis uiliores. Semper enim secundum Moysi sententiam irritastis Dominum in operibus manuum uestrarum , et idcirco omnibus  hominibus facti estis opprobrium. uos quoque mensuram patrum uestrorum impleuistis : Dei uidelicet Filium specialiter uobis a Deo Patre, ut uos ad eterne uite pascua reuocaret, promissum, cruci affixistis; eiusque apostolos salutis uiam uobis ostendentes, non solum illos audire noluistis, sed etiam multis uerberibus multisque plagis impositis de finibus uestris pertinaciter crudeliterque eiecistis: ideoque si non iuxta ecclesiastice regule normam penitueritis, non uita, sed morte digni estis. Agite ergo penitentiam secundum beati Petri apostoli consilium, et baptizetur unusquisque uestrum in remissionem peccatorum , ut Dei gratiam, quam peccando amisistis, humiliter satisfaciendo recuperare possitis  . Congrue siquidem  beatus Petrus precepturus baptisma premisit penitentie lamenta, ut prius sese aqua sue afflictionis abluerent, et postmodum sacramento baptismatis lauarent. Qua igitur mente qui transactas culpas flere negligunt, de peccatorum uenia securi uiuunt, quando ipse summus Ecclesie pastor huic etiam sacramento addendam penitentiam credidit, quod peccata principaliter exstinguit? Qui ergo securus cupit esse in morte de indulgentia, in omni uita sua nunquam sit sine penitentia.

Idcirco, o Iudei, pro salute uestra toties uos admoneo, quia omnes uos in uisceribus Iesu Christi esse desidero. Baptismum ergo Christi deuota mente suscipite, et sicut ueri Christiani dignos penitentie  fructus facite , ut digne mereamini computari in membris Ecclesie. Nemo utique, sicut supradictum est, potest consequi peccatorum suorum ueniam, uel pertingere ad celestem patriam, nisi per sanctam Ecclesiam catholicam. Qui ergo in secularibus negotiis prudentes estis, cur animarum uestrarum diutius salutem negligitis? Sanctam itaque Ecclesiam diligite, sacerdotes eius honorate; quia nimirum ipsa Domino deuote preces consueuit  fundere, quatenus ipse a cordibus uestris uelamen erroris misericorditer dignetur auferre. Unda igitur baptismatis ablutos a cunctis peccatorum sordibus, eiusdemque sancte Ecclesie adiutos  orationibus uos omnipotens Deus consociare dignetur celestis patrie ciuibus. Amen. Commendo uos Deo et uerbo ipsius .

Omnibus quoque hominibus, fratres dulcissimi, animarum salutem optare debemus, ideoque ad suscipiendam catholicam fidem, ueteris et Noui Testamenti introductis auctoritatibus, prout Spiritus sanctus dictauit, Iudaicam gentem exhortati sumus. Nunc autem ad propositam narrationem, quam propter illorum commonitionem superius paulisper omisimus, Deo iuuante, necesse est ut redeamus. Quid etiam beatissimus Lucas in Actibus apostolorum de Christi ascensione referat, omnes in commune audiamus.

uidentibus illis, eleuatus est; et nubes suscepit  eum ab oculis eorum . Concordat quippe uisio Danielis prophete uerbis huius sancti euangeliste. uidebam, inquit, in uisione noctis, et ecce in nubibus celi Filius hominis ueniebat, et usque ad Antiquum dierum peruenit; et in conspectu eius obtulerunt eum. Et dedit ei potestatem, regnum et honorem, et omnis populus, tribus et lingue seruient ei . Et adiecit: Potestas eius, potestas eterna, que non auferetur; et regnum eius, quod non corrumpetur . In hoc quod dicit, se in nocte uisionem uidisse, ostendit plane, quia inter pressuras atque angustias presentis temporis per fidem ambulamus, et non per speciem; Deum uidelicet non contemplamur facie ad faciem, sed quasi in speculo et in enigmate . In hoc autem quod subiungit:  Filius hominis in nubibus celi ueniebat, uirgineam Christi carnem de uirgine matre sine uirili semine sola Spiritus sancti obumbratione conceptam demonstrat. De hac profecto nube Isaias propheta uir nobilis ac sapiens figurate loquitur, dicens: Ascendit Dominus super nubem leuem, et ingredietur Aegyptum . Super nubem quoque  leuem Dominus ascendit, quia unigenitus Dei Filius humanam naturam sine peccato accepit, qua indutus, ad debellandum antiquum hostem, hunc mundum, qui Aegyptum significat, intrauit. In nube ergo Dominus ascendit, quia in eadem carne, quam accepit, celos penetrauit.

Iterum Daniel subiungit, dicens: Et usque ad  Antiquum dierum peruenit. Antiquum dierum Deum Patrem dicit, cui Psalmista sic ait: Tu, Domine, in eternum permanes, et memoriale tuum in generationem et generationem . Et iterum: Tu, Domine, idem ipse es, et anni tui non deficient . Sequitur: Et in conspectu eius obtulerant eum; angeli uidelicet, qui ei ab initio humane natiuitatis ministrauerant, cum summo honore ac reuerentia, ut credimus, usque ad paterne glorie solium illum perduxerunt. Iterum subiungens, ait: Et datus est ei, scilicet a Deo Patre principatus, honor, et regnum; et omnis populus, tribus, et lingue seruient ei. Potestas eius, potestas eterna, que non auferetur;  et regnum eius, quod non corrumpetur. Quo testimonio ostendit ita accepisse Christum dominationem et regnum ab omnipotenti Deo Patre, ut potestas eius eterna sit, et regnum illius sine corruptionis fine permaneat in eternum.

Hunc profecto Dei et uirginis Filium pro salute humana passum, mortuum et sepultum, tertia die resuscitatum, quadragesimo autem die ad celos eleuatum et in Dei Patris dextera glorificatum, Samson ille fortissimus prefigurauit, qui contra Philistheos pugnans, populum Dei liberauit. Qui cum quadam die Gazam ciuitatem fuisset ingressus, illico Philisthei, ut eum comprehendere possent, custodes deputauerunt  . Sed ille nocte media surgens, portas ciuitatis tulit et  montis uerticem ascendit . Quem in hoc facto Samson ille typice prefigurauit, nisi Dei uirginisque Filium, qui nos sua morte redemit? Quid Gaza ciuitas, nisi infernum significat? Quid per Philistheos, nisi Iudeorum perfidia demonstratur? Qui cum mortuum Dominum uidissent, eiusque sanctissimum corpus in sepulcro iam positum, custodes illico deputauerunt , ut eum, qui auctor uite claruerat, inferni claustris retentum, quasi Samson in Gaza, se deprehendisse letati sunt. Samson uero nocte media non solum exiit, sed etiam portas tulit; quia uidelicet Redemptor noster ante lucem surgens, non solum liber de inferno exiit, sed ipsa etiam inferni claustra dextruxit. Portas tulit et montis uerticem subiit, quia resurgendo,  claustra inferni abstulit, et ascendendo, celorum regna penetrauit. Angeli ergo, ut supradictum est, qui ei in carne posito ministrauerunt, ipso ad inferos descendente, cum eo, ut credimus, descenderunt; eoque ad celos redeunte, cum ipso ascenderunt: in quorum persona Dauid propheta Spiritu sancto edoctus, ait:

Tollite portas, principes, uestras, et eleuamini, porte eternales, et introibit Rex glorie . Dicit hec Propheta in persona angelorum sibi assumpta, qui Christum precesserunt descendentem ad inferos uel ascendentem ad celos. Angeli ergo preeuntes Christum ad infernum, tartareis potestatibus dicunt: O uos principes inferni, tollite portas  uestras, id est auferte potestatem uestram, qua usque huc in inferno omnes detinebatis. Idem etiam angeli precedentes Christum, in ascensione eius dicunt: O uos porte eternales, que hactenus eratis clause, aditus celi ingressus paradisi, eleuamini, id est aperimini, et introibit Rex glorie, id est Christus in celum. Mirantur ergo demones cum audiunt: Tollite portas, principes, uestras, et dicunt: Quis est iste Rex glorie? Quasi dicerent: Nos regem nostrum habemus, scilicet diabolum. Quis igitur est iste Rex glorie? Respondent angeli Christum preeuntes ad infernum. Ipse est Dominus fortis et potens, qui mortem uicit et diabolum superauit;  Dominus potens in prelio contra diabolum, uidelicet principem uestrum, quia alligauit fortem, et nunc uenit euertere domum eius, ac diripere uasa, id est confringere infernalia claustra, et educere captiuam captiuitatem . Iterum angeli Christum ab inferis redeuntem comitantes, ipsumque in ascensione sua preeuntes, uirtutes celestes, ut uiam Domino uenienti preparent, eique occurrant, alloquuntur, dicentes: O principes, tollite portas, id est reserate celestes aditus uenienti Domino; et, o uos porte eternales, eleuamini, id est aditus celi et eternalis ingressus pateat; aperiantur etheree, id est ianue, eternales ualue, et introibit Rex glorie in celum, ubi ad dexteram Patris interpellet pro nobis. Ipse autem uirtutes angelice nouo mysterio carne induti  Regis stupefacte querunt cum admiratione: Quis est iste Rex glorie? Quibus respondent alie uirtutes angelice: Dominus uirtutum ipse est Rex glorie. Redemptor itaque noster ad liberationem nostram ueniens, et huius mundi principe deuicto, ac de fidelium cordibus deiecto, iterum cum summa uictoria celum ascendens, per humanitatem, quam ex uirgine sine peccato accepit Deum Patrem roget, dicens:

Libera me, et pone me iuxta me  ; et cuiusuis manus pugnet contra me . Deus omnipotens Pater proprium Filium suum tradidit passioni, sed liberauit eum per resurrectionem, et posuit illum iuxta se per ascensionem, quia profectus in celum sedet a dextris ipsius  . Et quia post ascensionis  eius gloriam Iudea in discipulorum eius persecutione commota est, recte nunc dicitur: Et cuiusuis manus pugnet contra me. Tunc quippe in membris illius furor persequentium seuit; tunc contra fidelium uitam flamma crudelitatis exarsit. Sed quo irent impii Iudei, aut quid agerent, dum is, quem persequebantur in terra, iam sedebat in celo? De quorum reprobatione ait beatus Iob: Cor eorum longe fecisti a disciplina . Si enim discipline custodiam nossent, nequaquam Redemptorem nostrum in sua predicatione contemnerent, nec illius discipulos de finibus suis expellerent, ut ad gentium populos transmigrarent.

Lucas iterum euangelista, non solum corporum sed etiam animarum medicus accedat, et post predicta  de Christi ascensione nobis summo desiderio audire cupientibus aliquid subiungat. Cumque intuerentur in celum, inquit, euntem illum, ecce duo uiri astiterunt iuxta illos in uestibus albis . Quid super hunc uersiculum beatus Gregorius dicat  , audiamus. Querendum, ait, nobis est, quidnam sit quod, nato Domino, apparuerunt angeli, et tamen non leguntur in uestibus albis apparuisse. In albis quippe uestibus gaudium et solemnitas mentis ostenditur. Quid est ergo quod, nato Domino, non in albis uestibus angeli apparent, nisi quod magna tunc solemnitas angelis facta est, cum celum Deus homo  penetrauit? Quia uidelicet, nascente Domino, uidebatur diuinitas humiliata, ascendente autem est humanitas exaltata. Albe etenim uestes exaltationi magis congruunt, quam humiliationi. In assumptione ergo illius angeli in albis uestibus uideri debuerunt, quia qui in natiuitate sua apparuit Deus humilis, in ascensione sua ostensus est homo sublimis.

Notandum, preterea, quia duplici de causa duo uiri, id est duo angeli apparuerunt discipulis in ascensione Domini, uidelicet ut mestos de absentia Domini confortarent, et ut Dominum uere ascendisse demonstrarent. Tunc apostoli ceterique discipuli reuersi Ierosolymam a monte qui uocatur Oliueti, propter copiam scilicet oliuarum Sabbati habens iter, id est itinere Sabbati distans ab Ierosolymis  scilicet spatio milliarii, quia non ampliori spatio licebat Iudeis progredi de ciuitate uel uilla in qua erant, sed per mille passus poterant circa deambulare. uetus editio habet, a monte trium luminum. Sic autem dictus est mons Oliueti, quia de nocte ex parte occidentis illuminabatur igne templi. Cum maxima enim cautela ignis erat iugis in altari. Mane a parte orientis primos excipiebat radios solis, antequam illustraret ciuitatem: habebat quoque olei copiam, quod est fomentum luminis. Cum ergo regressi essent apostoli Ierusalem, omnes unanimiter atque honorifice conduxerunt eos usque ad hospitium eorum, ceteri uidelicet discipuli et ciuitatis ciues deinde ad propria redierunt. Hanc processionem discipulorum, qui unanimiter sunt  egressi, precedente crucifixo representamus, cum de ecclesia egredimur crucem preferendo. Et licet cum eis non redierit Crucifixus, tamen nos redeuntes crucem portamus; quia, quamuis non erat cum eis presentia corporali, erat procul dubio presentia spirituali iuxta quod ipse ait: Ecce ego uobiscum sum omnibus diebus usque ad consummationem seculi . In eo igitur quod egredimur ad processionem, crucem Domini preferendo, representamus quod illi egressi sunt, preeunte crucifixo. In eo uero quod crucem Domini reportamus nobiscum ad ecclesiam, representamus quod ipse ait: Ecce ego uobiscum sum omnibus diebus usque ad consummationem seculi. Sed quid duo angeli uestibus albis induti apostolis dicant, audiamus: uiri  Galilei, quid statis aspicientes in celum?  Recte siquidem Galilei uocantur, qui iam de uitiis ad uirtutes transierant uoto et desiderio, iam terris ad celum transmigrauerant, atque ad Domini et magistri sui gloriam contemplandam mentis simul et corporis oculos erexerant, quorum conuersatio, quia in eis preliabatur Christus, ut ait beatus Hieronymus, iam non erat de terris, sed de celis  In illo igitur apostoli ceterique discipuli desiderium amoremque suum transferebant, quem propria uirtute celos penetrare uidebant. Legimus in ueteri Testamento quod Enoch sit translatus  , et Elias ad celum ereum, quod terre est proximum, subleuatus . Translatus est Enoch non propria sed diuina uirtute; raptus est Elias curru igneo, quia homo purus auxilio egebat alieno. Celum quippe ereum per se ascendere non poterat, quem nature sue infirmitas grauabat. Angelorum itaque ambo subuecti sunt auxilio, qui omnino subleuari non poterant proprio. Redemptor uero noster, non curru neque angelorum legitur subleuatus auxilio, quia non homo purus, sed uerus Deus erat et uerus homo. Recte ergo propria uirtute supra omne quod creatum est ascendit, quia per ipsum Deus Pater ex nichilo omnia fecit. Illuc enim per humanitatem ascendebat, ubi per diuinitatem semper erat; et inde corporaliter redibat,  ubi diuinitate remanebat, quia cum Patre et Spiritu sancto celum pariter et terram continebat.

Notandum, preterea, quia Marcus dicit: Assumptus est iehsu in celum, et sedet a dextris Dei ; Stephanus uero ait: Ecce uideo celos apertos, et Filium hominis stantem a dextris uirtutis Dei . Quid est ergo quod Marcus illum sedentem, Stephanus uero stantem se uidere testatur, nisi quia sedere iudicantis est, stare uero pugnantis uel adiuuantis? Quia igitur Dei et uirginis Filius post resurrectionem suam assumptus in celum nunc omnia iudicat, et ad extremum iudex omnium uenturus est, hunc post ascensionem suam Marcus sedere describit; quia post ascensionis  sue gloriam iudex in fine uidebitur. Stephanus autem in laboris certamine positus stantem uidit, quem adiutorem habuit, quia ut in terra persecutorum infidelitatem uinceret, pro illo de celo illius gratia pugnauit. In eadem igitur carne qua ascendit, uenturus ad iudicandum uiuos et mortuos a fidelibus creditur et exspectatur, sicut de illo supradicti duo uiri uestibus albis amicti testantur. Sic enim sanctis apostolis euntem illum in celum aspicientibus dixerunt:

Hic iehsu, qui assumptus est a uobis in celum, sic ueniet quemadmodum uidistis eum euntem in celum , id est in eadem forma carnis atque substantia ueniet iudicaturus, in qua uenerat iudicandus. Unde ait testis fidelis Ioannes euangelista  in Apocalypsi sua: Ecce uenit cum nubibus, et uidebit eum omnis oculus, et qui eum pupugerunt . Qui primo in suscepto homine uenit occultus, post paululum in maiestate et gloria ueniet ad iudicium manifestus. Sic etiam per orbem catholica canit Ecclesia: Ecce in nubibus celi Filius hominis ueniet cum potestate magna et maiestate. ueniet ergo in nubibus uel cum nubibus ad iudicium, id est cum sanctis per quos et cum quibus humanum genus iudicabit; qui in hoc seculo nubes fuerunt, aliis uidelicet compluentes imbrem celestis doctrine. uel in nubibus ueniet, quia sicut nubes suscepit eum ascendentem in celum, ita ueniet in  nube ad iudicium: Et uidebit eum, inquit, omnis oculus, et qui eum pupugerunt. Ac si diceret: Omnis oculus iustorum scilicet et impiorum uidebunt, id est cognoscent eum tam magnum, tam fortem, tam terribilem, tamque gloriosum ad iudicium uenientem cum potestate magna et maiestate. Nec solum uidebunt eum alii impii, sed etiam illi qui eum pupugerunt, hoc est qui eum crucifixerunt. Et plangent se super eum, ipsi et omnes tribus terre, Iudei scilicet et pagani, et mali Christiani, qui eius precepta contempserunt. Quare se plangent super eum? Conspecta scilicet gloria sanctorum in nubibus obuiam Christo occurrentium, respectuque penarum ac tormentorum nunquam finem habentium inconsolabiliter dolebunt. Quod ita futurum  esse, ut dicitur, Zacarias propheta indubitanter testatur. uidebunt, ait, in quem transfixerunt; et plangent eum planctu quasi super unigenitum, et dolebunt super eum, sicut doleri solet in morte primogeniti . Recte quoque plangent in die illa, et dolebunt, qui propriis manibus, uel consilio, aut permissione, siue consensu celi ac terre Conditorem crucifixerunt, cum illum in sede maiestatis sue ad iudicandum uiuos et mortuos uenire conspexerint. Ipsi quippe a Deo Patre data est potestas iudicandi uniuersas gentes, sicut de illo in Apocalypsi Ioannes euangelista figurate loquitur, dicens:

uidi, et ecce nubes candida, et super nubem sedentem  similem Filio hominis, habentem in capite suo coronam auream, et in manu sua falcem acutam . Ac si aperte diceret: uibi nubem candidam, id est humanitatem Christi immortalem et impassibilem factam: et super hanc nubem uidi Deum, scilicet uerbum Deo Patri cequale et ceternum requiescens et iudicans. Christum Deum et hominem dico similem Filio hominis, hoc est non iam mortale uel passibile; habentem coronam auream, id est uictoriam per diuinam sapientiam de diabolo habitam, in capite suo, hoc est in diuinitate sibi unita, et habebat falcem acutam, id est iudiciariam diuinam sententiam omnes bonos et malos diuidentem, et hoc in manu sua, id est in sua potestate. Potestas enim diuini iudicii, ut ait beatus Gregorius   , quia undique constringit, circulus dicitur; et quia intra se omnia scindendo complectitur, falcis appellatione signatur. In falce enim quidquid scinditur quocunqueuersum flectitur intus cadet. Et quia potestas superni iudicii nullatenus euitatur  recte, cum uenturus iudex ostenditur, falcem tenere perhibetur. Et cum potenter ad omnia obuiat, scindendo circumdat. Esse se intra iudicis falcem Dauid propheta cognouerat, cum diuinam omnipotentiam considerans, dicebat: »Si ascendero in celum, tu illic es; si descendero in infernum, ades. Si sumpsero penas meas diluculo, et habitauero in extremis  maris; etenim illuc manus tua deducet me, et tenebit me dextera tua .« Intra quamdam esse falcem se uidit, cum nullo sibi loco patere fugiendi aditum posse cognouit, dicens: »Neque ab oriente, neque ab occidente, neque a desertis montibus,« subaudis patet uia fugiendi. Quare? »Quoniam Deus iudex est .« Ac si aperte dicat: Fugiendi uia undique deest, quia ille iudicat, qui ubique presens est.

Reuera Deus iustissimus iudex est, qui hunc humiliat, et hunc exaltat. Populum uidelicet Iudaicum se exaltantem et de se presumentem humiliat. Gentilem uero se humiliantem exaltat, quod significatum est per Phariseum et Publicanum; quia Phariseus se exaltauit, et humiliatus est; Publicanus  autem se humiliauit, et a Deo exaltari meruit . Hunc ergo Deus suo iusto iudicio humiliat, et hunc exaltat, quia superbos deponit, et humiles subleuat. Et quare hoc? Quia uidelicet calix in manu Domini uini meri plenus misto , exemplo scilicet potentis pincerne, qui ex calice propinat amicis suis dulce uinum, inimicis uero acidum; quia calix, id est retributio, est in manu Domini. Calix dico plenus uini meri, iusta scilicet retributio; quia nullum iniuste iudicat; sed unicuique tribuit iuxta meritorum qualitatem. Omnia igitur celestia et terrestria intra sue falcis sinum concludit, quia potestas ipsius iudicii omnia comprehendit.

 Notandum, preterea, quia a tempore quo ipse Dei ac uirginis Filius celum ascendit, illius sponsa, id est sancta Ecclesia eum uenire ad iudicium summopere optat, sicut per Salomonem in Cantico spiritualis amoris eius desiderio fatigata, ipsum obnixe, ut ueniat, huiusmodi rogat, dicens: Reuertere, dilecte mi, similis esto capree, hinnuloque ceruorum super montes Bethel .  Ab Ecclesia dilectus corporaliter tunc abiit, quando post resurrectionem suam celos ascendit. Tunc autem reuertetur, quando in fine mundi resuscitatis corporibus hominum omnibus in iudicio manifestabitur. Qui uere similis capree, et hinnulo ceruorum apparebit; quia in carne nostra ueniens ad iudicium omnibus se monstrabit. Per capream enim,  que mundum est animal, Ecclesia designatur: que, dum in celestibus mente habitat, quasi in montibus pascitur. Per ceruos autem quid aliud quam Patres antiqui designantur, ex quorum carne, Christus natus quasi hinnulus ceruorum mundo est presentatus. Bethel autem domus Dei interpretatur. Que bene Ecclesia dicitur, quia in ea Deus habitat, dum per fidem corda nostra mundantur. Super montes ergo Bethel similis capree et hinnulo ceruorum apparebit, quia in eadem humanitatis forma ad iudicium ueniet, quam ab Ecclesia sumpsit, quando, in hoc mundo ex patrum progenie quasi hinnulus ex ceruis humilis natus fuit.  Qui uere et similis capree et super montes Bethel apparebit, quia et ex humanitatis forma similis Ecclesie erit, et tamen super ipsos summos Patres, qui quasi montes excellunt in Ecclesia, sublimior eminebit.

Unde etiam in Apocalpysi angelus de templo exiens, et Ecclesie personam gerens, angelo, id est Dei et uirginis Filio, in humanitate de uirgine sumpta quiescenti, hoc est in dextera Dei Patris regnanti, et in manu sua falcem acutam habenti, uoce magna clamans, ait: Mitte falcem tuam in terram, et mete, quia uenit hora metendi, quoniam matura facta est messis terre . Angelus de templo clamans typice ordo prelatorum ceterorumque perfecte uiuentium est, qui de templo, id  est de Ecclesia in diuine essentie contemplatione alios excellens, et spiritu cum Domino in celis conuersans, magna uoce, hoc est magno desiderio clamat, dirigendo clamorem suum ad Christum, ita dicens: O Domine, mitte falcem tuam, id est fac iudicium; et mete, hoc est collige tuos fideles, ideo scilicet quia uenit hora, et est opportunum ut metatur, id est ut fideles tui congregentur in celeste horreum. Messis terre aruit, multitudo uidelicet infidelium terrenis actionibus succumbens, tota facta est arida, fere nichil caritatis, fidei, spei, uel alicuius alterius uirtutis habens, neque ullam spiritualem irrigationem accipiens, et sic ex toto defecit; quia, quanto magis consummata est iniquitas  impiorum, tanto magis perfecta est iustitia et bonitas seruorum tuorum. ueni ergo et mitte falcem tuam in terram, hoc est per iudicium separa bonos a malis, electos a reprobis, frumentum a paleis; repone frumentum in horreum celestis regni, paleas autem combure igni inexstinguibili.

Sciendum preterea est, ut ait Hispaniarum doctor Isidorus  , geminum esse diuinum iudicium: unum uidelicet, quo in hac uita per diuersas tribulationes quidam iudicantur; alterum uero, quo in futuro publica Domini sententia iudicabuntur. Ideo enim quibusdam ad peccatorum purgationem proficit temporalis pena; quorumdam uero hic inchoat damnatio, et illuc eterna speratur perditio. Est etiam  geminum iudicium, occultum scilicet et manifestum. Occultum ergo iudicium Domini, ut ait beatus Augustinus, pena intelligitur qua quisque ad purgationem, uel ad conuersionem mouetur, uel si contemnit, ad damnationem excecatur  . Occultum igitur Dei iudicium dicitur pena, qua iudicat purgando, conuertendo, uel excecando. A perpetua ergo morte eripi nequaquam poterit, cuius mentis oculos Deus in presenti uita ad bene operandum non illuminauerit. Unde beatus Iob occulta Dei ac iusta iudicia perpendens, inter cetera que in sua percussione eiulando memorat, ait: »Non reuertetur oculus meus ut uideat bona .«

 Quid in expositione huius uersiculi magnus doctor Gregorius dicat, audiamus. Ad uidenda, inquit, bona defuncti hominis oculus non redit, quia ad exhibenda recta opera exuta carne anima non recurrit. Hinc est quod diues, quem inferni flamme cruciabant, quia semetipsum reparare bona operando non posse cognouerat nequaquam sibi, sed relictis fratribus prodesse satagebat, dicens: »Rogo te, pater Abraham, ut mittas Lazarum in domum patris mei: habeo enim quinque fratres, ut testetur illis, ne et ipsi ueniant in hunc locum tormentorum .« Solet namque mestum animum spes uel fessa refouere, sed ut penam suam reprobi grauius sentiant, et spem de uenia amittunt  . Unde flammis ultricibus traditus, non sibi, ut diximus, sed opitulari  fratribus concupiuit; quia nunquam se ignium carere tormentis, adiuncto desperationis supplicio agnouit. Hinc Salomon ait: »Quodcunque potest manus tua facere, instanter operare, quia nec opus, nec ratio, nec sapientia, nec scientia erunt apud inferos, quo tu properas .« Nequaquam ergo ad uidenda bona oculus reuertitur, quia retributionem suam mens inueniens ad operationis usum nullatenus reuocatur. Quia igitur fugit omne quod cernitur, et mansura sunt, que sequuntur, bene uno uersu beatus Iob utrumque complexus est, dicens: »Memento quia uentus est uita mea, nec reuertetur oculus meus ut uideat bona.« Cursum quippe presentium contemplatus, ait: »Memento quia uentus est uita mea.«  Aeternitatem uero sequentium considerans, adiunxit: »Nec reuertetur oculus meus, ut uideat bona.«

Sequitur: »Nec aspiciet me uisus hominis.« uisus quippe hominis misericordia est Redemptoris, que insensibilitatis nostre duritiam, cum respicit, emollit. Unde, teste quoque Euangelio, dicitur: »Respexit Dominus Petrum. Et recordatus est Petrus uerbi quod dixerat iehsu: et egressus foras, fleuit amare .« Exutam uero carne animam nequaquam iam uisus hominis aspicit, quia post mortem non liberat, quem ante mortem gratia ad ueniam non reformat. Hinc etenim Paulus dicit: »Ecce nunc tempus acceptabile, ecce nunc dies salutis .« Unde Psalmista ait: »Quoniam in seculum misericordia eius .« Quia nimirum  quem nequaquam modo misericordia Domini a damnatione eripit sola post presens seculum iustitia addicit. Hinc Salomon ait: »Lignum in quocunque loco ceciderit, siue ad austrum, siue ad aquilonem, ibi erit .« Quia cum humani casus tempore, siue sanctus seu malignus spiritus egredientem animam claustra carnis acceperit, in eternum sine ulla permutatione secum retinebit, ut nec exaltata ad supplicium proruat, nec mersa eternis suppliciis, ultra ad remedium ereptionis ascendat. uir igitur sanctus humani generis damna consideret   et eius uocem in se suscipiens, dicat: »Nec aspiciet me uisus hominis.« Quia nimirum Redemptoris gratia, quem nunc non intuetur ut corrigat, tunc non respiciet ut ab interitu abscondat. In iudicium quidem Dominus ueniens, peccatorem uidet ut feriat, sed non uidet ut largiendo salutis gratiam recognoscat. Culpas examinat et uitam pereuntium ignorat.

 Occultum ergo Dei iudicium dicitur pena, qua iudicat purgando, conuertendo, uel excecando. Iudicia Dei interdum appellantur dispositiones eius de omnibus rebus. Unde quidam sapiens ait: O altitudo diuitiarum sapientie et scientie Dei, quam incomprehensibilia sunt iudicia eius et inuestigabiles uie eius!  Unde ait Psalmista: Iudicia Domini, inquit, abyssus multa . Iudicium  autem manifestum, quo in futuro iudicabit, sententia intelligitur, qua uentilabitur area, id est separabuntur localiter boni a malis ministerio angelorum, et iusti ad uitam eternam ducentur, mali in supplicium eternum mittentur, qui nunc simul misti sunt.

Solet queri  in qua forma Christus iudicabit mundum. Sed, ut catholici doctores asserunt, in forma serui iudicabit, que omnibus in iudicio apparebit, ut uideant ipsum in quem pupugerunt ; diuinitatem uero eius mali homines non uidebunt. Unde ait Isaias: Tollatur impius ne uideat gloriam Dei . Humanitatem ergo Christi uidebunt ut timeant; diuinitatem  uero non, ne gaudeant. Diuinitas quippe sine gaudio uideri non potest. Sed cum  in forma humana constet eum in iudicio apparere, queritur an in forma gloriosa appareat, sicut uere nunc est, an in forma, qualis in passione exstitit. Quidam enim putant ab impiis talem uideri, qualem eum crucifixerunt, propter hoc quod Scriptura dicit: uidebunt in quem pupugerunt . Sed aperte beatus Augustinus dicit, formam serui glorificatam a bonis et malis tunc uideri. Cum enim in forma serui glorificata iudicantem uiderint boni et mali, tolletur impius ne uideat claritatem Dei, qua Deus est, quam soli mundi corde uidebunt , quod erit eis uita eterna. Forma igitur humana in Christo glorificata uidebitur in iudicio a bonis et malis. Unde  et Christus dicitur iudicaturus, quia Filius hominis est. Ita enim legimus in Euangelio Ioannis: Et potestatem dedit ei, scilicet Deus Pater, iudicium facere, quia Filius hominis est . Non tamen quod potestate hominis sit iudicaturus, uel quod ipse solus sine Patre et Spiritu sancto iudicium sit facturus; sed quia in forma serui ipse solus iudicans, a bonis et malis uidebitur. Cum ergo dicitur: Pater non iudicat quemquam, sed omne iudicium dedit Filio , non ita intelligendum est, quasi Filius solus iudicet, et non Pater; sed quia forma Filii humana cunctis in iudicio apparebit, non tamen infirma, sed glorificata. Iudicabit autem  ex uirtute diuinitatis, non sine Patre et Spiritu sancto, et apparebit terribilis impiis, et mitis iustis. Erit terror malis, et lumen bonis. Pro diuersitate conscientiarum, ut ait beatus Isidorus, et mitis apparebit Christus in iudicio electis, et terribilis reprobis. Nam qualem quisque conscientiam gestauerit, talem iudicem habebit, ut, manente in sua tranquillitate Christo, illis solis terribilis appareat, quos conscientia in malis accusat.

Sicut  ergo dicitur Christus secundum formam serui iudicaturus, eo quod sit Filius  , ita etiam secundum humanitatem suscitaturus est corpora mortuorum, cum tamen uirtute diuinitatis illa suscitabit, non humanitatis. Sed hac ratione illud dicitur quia in humanitate suscepit, quod est causa  nostre resurrectionis, id est passionem et resurrectionem. Igitur propter supradicta ascribitur ei secundum hominem suscitatio mortuorum. Unde ait beatus Augustinus: Per uerbum Filium Dei fit animarum resurrectio, per uerbum factum in carne filium hominis fit corporum resurrectio. Item: Iudicat et suscitat corpora, non Pater, sed Filius secundum dispensationem humanitatis in qua est minor Patre. Christus in eo quod est Filius Dei, est uita, que uiuificat animas; in eo uero quod Filius hominis, est iudex. Ecce secundum formam humanitatis dicitur suscitaturus corpora et iudicaturus.

 Notandum etiam quia Christus non solus  iudicabit, sed et sancti cum eo nationes iudicabunt. Sic enim ipse suis discipulis ait: Sedebitis et uos super sedes duodecim, iudicantes duodecim tribus Isrel . Nec est putandum quod duodecim apostolis tantum hoc promiserit Christus. Paulus enim, qui plus omnibus laborauit , ubi ad iudicandum sedeat, non habebit, si non ibi plusquam duodecim homines sederint. Per duodecim igitur sedes, sicut iam longe superius dictum est, perfectio tribunalis, id est uniuersitas iudicantium intelligitur, scilicet sancti apostoli, martyres, confessores, uirgines, eremite, monachi, regulares canonici et omnes perfecti, qui ueraciter secuti sunt Christum. Per duodecim uero tribus Isrel uniuersitas omnium iudicantium   designatur. Iudicabunt sancti omnes homines in die iudicii, non solum comparatione, sed etiam auctoritate et potestate. Unde scriptum est: Et gladii ancipites in manibus eorum , id est sententia bonos a malis diuidens in potestate eorum.

 Domino itaque ad iudicium ueniente, precedet ante eum ignis quo comburetur facies mundi huius, et transibit celum et terra , non secundum substantiam, sed secundum speciem, que in melius immutabitur. Celum dico ereum,  non ethereum. Tantum enim ascendet ignis in iudicio, ut sancti doctores asserunt, quantum ascenderunt aque in diluuio. Ut enim ait beatus Augustinus: Hoc erit incendium mundi sanctis, quod fuit caminus tribus pueris. Ille autem ignis malis qui reperti fuerint uiui erit consumptio, bonis uero erit purgatio. In quibus enim aliquid purgandum fuerit, per illum ignem purgabitur; aliis uero nullam ingeret molestiam. Purgato autem per ignem mundo, et ad iudicium ueniente Domino, emittetur uox illa, qua resurgent omnes mortui, et tunc ministerio angelorum uentilabitur area, quia boni congregabuntur a quatuor mundi partibus angelorum ministerio, quo et rapientur in era obuiam Christo, reprobis in terra remanentibus, quam dilexerunt,  quos statim post iudicium infernus absorbebit. Unde ait Dominus in Euangelio: Mittet Filius hominis angelos suos, et colligent de regno eius omnia scandala . Et iterum: Exibunt angeli, et separabunt malos de medio iustorum, et mittent eos in caminum ignis, ibi erit fletus et stridor dentium .

 Due quippe sunt partes, ut ait beatus Gregorius  , electorum scilicet et reproborum, qui in iudicio publice iudicandi erunt, sed bini ordines singulis partibus continentur. Alii namque iudicantur et pereunt, alii non iudicantur et pereunt, alii iudicantur et regnant, alii non iudicantur et regnant. Iudicantur et pereunt, quibus illa diuina inclamatione  dicitur: »Esuriui, et non dedistis mihi manducare; sitiui, et non dedistis mihi potum; hospes eram, et non collegistis me; nudus, et non operuistis me; eger et in carcere, et non uisitastis me .« Quibus premittitur: »Discedite a me, maledicti, in ignem eternum, qui preparatus est diabolo et angelis eius .« Alii uero non iudicantur et pereunt, de quibus per Prophetam Dominus ait: »Non resurgunt impii in iudicio; neque peccatores in concilio iustorum .« Et de quibus Dominus in Euangelio dicit: »Qui non credit, iam iudicatus est .« De quibus etiam Paulus ait: »Qui sine lege peccauerunt, sine lege peribunt .« Resurgent quidem omnes infideles, sed ad tormenta, non ad iudicium. Non enim eorum  tunc causa discutietur, quia ad conspectum districti Iudicis, iam cum damnatione sue infidelitatis accedent. Ideo etiam dicuntur non iudicari, quia eorum damnatio omnibus est nota et aperta. Professionem uero fidei uerbo retinentes, sed confessionis opera non habentes, redarguentur ut pereant. Qui uero nec sacramenta fidei tenuerunt increpationem Iudicis in extrema examinatione non audient, quia infidelitatis sue tenebris preiudicati, eius, quem despexerunt, inuectione redargui non merentur. Illi saltem uerba Iudicis audient, qui eius fidem saltem  uerbo tenuerunt. Isti in damnatione sua eterni Iudicis, nec uerba percipiunt, quia eius reuerentiam, nec uerbotenus seruare uoluerunt. Illi legaliter pereunt, qui sub lege positi peccauerunt. Istis in perditione sua de lege nichil dicitur, quia nichil legis habere conati sunt. uerbi gratia, princeps, terrenam rempublicam regens, aliter punit ciuem interius delinquentem, atque aliter hostem exterius rebellantem. In illo sua iura consulit eumque sub uerbis digne inuectionis uel increpationis addicit. Contra hostem uero bellum mouet, instrumenta perditionis uel imperfectionis exercet, dignaque militie tormenta retribuit, de malo autem eius, quid lex habeat, non requirit. Neque lege necesse est perimi, qui lege nunquam potuit teneri. Ita ergo in extremo iudicio, et  legalis illum inuectio percutit, quia ab eo, quod professione tenuit, actione declinauit. Iste autem sine iudicii inuectione punitur, quia lege fidei non tenetur.

Ex electorum uero parte alii iudicantur et regnant; scilicet qui uite maculas lacrymis tergunt, qui mala precedentia bonis operibus redimentes quidquid illicitum commiserunt ab oculis iudicis eleemosynarum superinductione operiunt, quibus Iudex ueniens in dextera consistentibus, dicit: »Esuriui, et dedistis mihi manducare,« etc.  Alii autem non iudicantur et regnant, qui etiam precepta legis perfectionis uirtute transcendunt, quia non hoc solum quod cuncta que diuina lex precipit, impleri contenti sunt, sed prestantiore desiderio  plus exhibere appetunt quam preceptis generalibus audire potuerunt. Quibus Dominica uox dicitur: »uos qui reliquistis omnia et secuti estis me, in regeneratione cum sederit Filius hominis in sede maiestatis sue, sedebitis et uos super sedes duodecim, iudicantes duodecim tribus Isrel .« Et de quibus Isaias propheta ait: »Dominus ad iudicium ueniet cum senibus populi sui .« Et de quibus Salomon cum de sancte Ecclesie Sponso loqueretur, dixit: »Nobilis in portis uir eius, quando sederit cum senatoribus terre .« Unde etiam beatus Iob apte loquitur, dicens: »Dominus iudicium pauperibus tribuit .« Hi ergo recte sub generali iudicio non tenentur, sed iudices ueniunt, quia precepta generalia uiuendo uicerunt,  et relictis omnibus Christum secuti sunt. Bene ergo pauperibus iudicium tribuit; quia quanto nunc huic mundo magna humilitate despecti sunt, tanto tunc maiore potestatis culmine excrescent. De talibus enim Dei et uirginis Filius dicit in Apocalypsi:

Qui uicerit dabo ei sedere mecum in throno meo: sicut et ego uici, et sedeo cum Patre meo in throno eius . uincens Dominus cum Patre in throno sedit, quia post passionis certamen et resurrectionis palmam, atque ascensionis gloriam, quod Patri esset equalis, omnibus claruit. Qui uicerit, inquit, dabo ei sedere mecum in throno meo, etc. Ac si aperte dicat: Qui uicerit, peccata scilicet,  tentationes, et presentis seculi pro nomine meo aduersa, sicut ego uici, dabo ei sedere, id est requiescere et iudicare mecum in throno meo, hoc est in mea sede, sicut ego sedeo, id est requiesco et iudico cum Patre meo in throno eius. Nobis uero in throno Filii sedere est ex eiusdem Filii potestate iudicare  . Quia enim iudicandi principatum ex eius uirtute percipimus, quasi in eius throno sedemus  . Hi in extremo iudicio non iudicantur et regnant, quia cum actore suo etiam iudices ueniunt. Relinquentes quippe omnia, plus prompta deuotione exsecuti sunt, quam iuberi generaliter audierunt. Speciali namque iussione paucis et perfectioribus, et non generaliter omnibus dicitur hoc quod adolescens diues a Christo audiuit: uade, inquit,  uende omnia que habes et da pauperibus, et habebis thesaurum in celo, et ueni, sequere me . Si enim sub hoc precepto cunctos generalis iussio astringeret, culpa profecto esset de hoc mundo aliquid possidere. Sed aliud est quod per Scripturam sacram generaliter omnibus precipitur; aliud quod specialiter perfectioribus imperatur. Hi ergo recte sub generali iudicio non tenentur, quia precepta generalia uiuendo uicerunt. Sicut enim non iudicantur et pereunt qui, suadente perfidia, lege teneri contemnunt; ita non iudicantur et regnant qui, suadente pietate, etiam ultra generalia diuine legis precepta perficiunt. Hinc est quod Paulus etiam specialia precepta transcendens, plus opere  exhibuit, quam in constitutione permissionis accepit. Cum enim accepisset ut, Euangelium predicans, de Euangelio uiueret ; et Euangelium audientibus annuntiauit, et tamen Euangelii sumptibus sustentari recusauit. Cur ergo iste Apostolus iudicetur ut regnet, qui minus quod seruaret accepit, sed maius quo uiueret inuenit?

 Resurrecturam itaque carnem, ut supradictum est, omnium quicunque nati sunt atque nascentur, mortui sunt atque morientur, nullatenus debet Christianus ambigere, imo firmiter credere. Unde ait Isaias propheta: Resurgent mortui, et resurgent qui erunt in sepulcris . Unde etiam Apostolus ait: Nolumus uos ignorare, fratres, de dormientibus, ut non contristemini sicut et ceteri,  qui spem non habent, scilicet resurrectionis. Hoc enim uobis dicimus in uerbo Domini, quia nos, qui uiuimus, qui relinquimur, simul rapiemur cum illis in nubibus obuiam Christo in era, et sic semper cum Domino erimus . His uerbis et ueritas resurrectionis, et causa atque ordo resurgentium preclarissime insinuantur. Causa  enim resurrectionis mortuorum erit uox tube, que in aduentu Iudicis ab omnibus audietur et cuius uirtute excitabuntur mortui, et de monumentis resurgent. Unde Dauid rex et propheta ait in Psalmo: Ecce dabit uoci sue uocem uirtutis; date gloriam Deo super Isrel, magnificentia eius et uirtus eius in nubibus .  Ac si aperte dicat: Ecce dabit Dei Filius in iudicio uoci sue, uel uocem suam scilicet uocem uirtutis, id est efficaciam resuscitandi omnes mortuos, qui prius, ut agnus sine uoce coram tondente se, siluit , sed in fine mundi ueniet in uoce tube. Psallite ergo, et date gloriam Deo. Dabit, inquit, uocem suam, et tunc super Isrel, id est super omnes fideles euidens Dei magnificentia erit, quia iam non erit malorum commistio cum bonis. Et uirtus eius erit in nubibus, quia non solus ueniet ad iudicium, sed cum senibus populi sui , qui sunt nubes spiritualis doctrine pluuiam infundendo. Quod beatus Ioannes euangelista aperte testatur, dicens: uenit hora in qua omnes, qui in monumentis sunt, audient uocem Filii Dei; et procedent, qui bona  fecerunt in resurrectionem uite: qui uero mala egerunt, in resurrectionem iudicii . Apostolus dicit, quia uox illa erit archangeli , hoc est ipsius Christi, qui uere est princeps archangelorum. Ipsa etiam dicitur nouissima tuba , quia post illam non erit alia. Hec tuba, ut ait beatus Augustinus, est clamor, de quo Dominus in Euangelio ait: Media nocte clamor factus est: Ecce sponsus uenit, exite obuiam ei . Tube quoque nomine aliquod euidens et preclarum signum intelligitur, quod uox archangeli, et tuba Dei ab Apostolo dicitur, et in Euangelio uox Filii Dei et clamor appellatur, quod mortui audient et resurgent.

 Media  autem nocte Iudex omnium uenturus est, ut ait beatus Augustinus, non pro hora temporis, sed quia tunc ueniet, cum non speratur. Unde  ipse Dominus in Euangelio ait: Dies Domini, sicut fur in nocte, ita ueniet . Potest tamen non incongrue intelligi medie noctis tempore uenturus; quia, ut ait Cassiodorus, hoc tempore primogenita Aegypti percussa sunt, quando etiam sponsus uenturus est. Huic sententie concordat Magister Anselmus, uir per omnia sapiens et discretus. Media, inquit, nocte qua hora angelus Aegyptum deuastauit, et Dominus infernum exspoliauit, ea hora electos suos de hoc mundo liberabit. Pluribus etiam locis contestantur auctores, quia aduentus Christi dicitur dies Domini non pro qualitate temporis, sed  rerum; quia tunc cogitationes et consilia cordium patebunt. Unde legitur in Daniele: uetus dierum cedit, et libri aperti sunt coram eo . Libri conscientie sunt singulorum, quia tunc aperientur aliis. Tunc enim implebitur quod Dominus in Euangelio ait: Nihil opertum quod non reueletur; et occultum quod non sciatur .  Denique profertur illa iudicialis sententia super utrosque, super electos uidelicet et super reprobos, qua dicitur:  uenite, benedicti Patris mei, etc. .  , siue sono uocis siue alio modo.

Solet  a quibusdam queri, qualiter dabitur illa iudicii sententia, sed non est perspicuum id explicare. Non enim Scriptura definiuit an uoce uerba illa proferantur  , an uirtute Iudicis ita fiat conscientiis singulorum attestantibus, ut modo futurum dicitur, quod Iudicis potentie effectus ipsius dictione significetur. uerba etiam illa: Esuriui, et dedistis mihi manducare , magis conscientiis exprimenda plurimi putant, quam uerbis; quia Apostolus in momento, in ictu oculi  mysterium consummandum tradit. Sed illud ad resurrectionis statum tantum alii referunt, non ad iudicium; quia sententia iudicii, et malorum increpationes  et bonorum preconia uerbis explicare asserunt  . Peracto autem iudicio, cum suis ciuibus in eternum permanebunt ciuitates due, una scilicet Christi, altera diaboli; una bonorum, altera uero malorum; utraque tamen angelorum et hominum. Istis uoluntas, illis facultas non poterit esse peccandi, uel ulla conditio moriendi. Istis in eterna uita feliciter uiuentibus, illis infeliciter in eterna morte sine moriendi potestate durantibus; quoniam utrique sine fine; sed in beatitudine iusti  , alius alio prestabilius; in miseria uero illi, alius alio intolerabilius permanebunt. Ex his apparet quod sicut boni differenter in eterna beatitudine gloriabuntur, ita et mali differenter in inferno punientur.  Sicut enim in Dei Patris domo mansiones multe sunt , id est premiorum differentie; ita et in gehenna diuerse sunt mansiones, id est suppliciorum differentie. Omnes tamen eternam penam patientur, sicut omnes electi eumdem habebunt denarium, quam paterfamilias dedit omnibus in uinea operantibus . Nomine igitur denarii aliquid omnibus electis commune intelligitur, scilicet uita eterna, que ipse Deus est, quo omnes fruentur, sed non equaliter. Nam, sicut erit differens glorificatio corporum, ita differens erit gloria animarum. Stella enim differt a stella , id est electus ab electo differt in claritate mentis et corporis. Alii enim aliis uicinius clariusque Dei speciem contemplabuntur, et ipsa contemplandi  differentia diuersitas mansionum uocatur. Domus ergo est una, denarius uidelicet est unus; sed diuersitas mansionum est ibi, id est differentia claritatis, quia unum est summum bonum beatitudo, et uita omnium, scilicet ipse Deus. Hoc bono omnes electi perfruentur, sed alii aliis plenius. Perfruentur uero uidendo per speciem, non per speculum in enigmate . Habere ergo uitam, est uidere uitam, id est cognoscere Deum in  specie. Unde ueritas in Euangelio Deo Patri loquitur, dicens: Hec est uita eterna, ut cognoscant te, et quem misisti Iesum Christum , esse solum uerum Deum.

Solet etiam queri utrum in gaudio  dispares sint, sicut in claritate cognitionis differunt. De hoc sic ait beatus Augustinus: Multe mansiones in una uita erunt, sed uarie premiorum dignitates. Sed quia Deus erit omnia in omnibus, erit etiam in dispari claritate par gaudium, ut quod habebunt singuli, commune sit omnibus; quia etiam gloria capitis omnium erit per uinculum caritatis. Ex his ergo datur intelligi quia par gaudium omnes habebunt, etsi disparem cognitionis claritatem; quia per caritatem, que in singulis erit perfecta, tantum quisque  gaudebit de bono alterius, quantum gauderet, si ipse hoc haberet.  Solet etiam queri si beatitudo sanctorum maior sit futura post iudicium, quam ante iudicium. Sed sine omni dubitatione credendum est eos habituros maiorem gloriam quam ante, quia et maius erit eorum gaudium, ut supra testatus est Augustinus, et amplior erit eorum cognitio. Unde ait beatus Hieronymus Ecclesie Christi ualde utilis ac necessarius: Peracto iudicio, ampliorem Deus gloriam sue claritatis monstrabit electis.

Queri  etiam potest quare ille tenebre, quibus inuoluentur mali in gehenna dicuntur exteriores. Non enim etsi reprobi tenebras patiantur in mentis cecitate, tamen penitus extra Dei lucem sunt, nec corporali luce priuantur. Unde ait beatus Augustinus  catholice Ecclesie doctor egregius: Ira Dei et in iudicio erit, et hic est in cecitate mentis, cum dantur mali in reprobum sensum . Illic uero, hoc est post iudicium, exteriores tenebre erunt, quia tunc peccatores penitus erunt extra Deum. Quid est enim penitus esse extra Deum, nisi esse in summa cecitate? Siquidem habitat Deus lucem inaccessibilem . He autem tenebre hic iam incipiunt in peccante, cum ab interiori Dei luce secluditur, sed non penitus dum in hac uita est. Ecce quare ibi peccator dicitur pati exteriores tenebras, et non hic; quia ibi secluditur penitus a luce Dei, quod hic non facit.

Preterea  solet queri si reproborum anime,  que nunc in inferno cruciantur, notitiam habent eorum que circa suos in hac uita geruntur, et si aliquo modo doleant super infortuniis charorum suorum. Hanc questionem beatus Augustinus ex parte soluit, dicens: De hac questione breuiter dici potest, quod est cura mortuis de suis caris, ut de diuite legitur, qui dum tormenta apud inferos pateretur, leuauit oculos ad Abraham et inter alia dixit: »Rogo te, pater Abraham, ut mittas Lazarum in domum patris mei , ut testetur illis, ne et ipsi ueniant in hunc locum tormentorum  .« Habent ergo mortui etiam in locis penarum positi curam de suis amicis, sicut diues ille de fratribus suis. Non tamen ideo consequens est eos omnia scire, que circa charos suos aguntur hic leta uel tristia.

Queri etiam solet  utrum uicissim se uideant illi qui sunt in inferno, et illi qui sunt in gloria. Sed sicut sancti doctores tradunt, et boni malos, et mali bonos uident usque ad iudicium. Post iudicium uero boni uidebunt malos, sed non mali bonos. Unde ait beatus Gregorius Ecclesie Christi defensor magnificus: Infideles in imo, hoc est in inferno positi, ante diem iudicii fideles super se in requiem uidebunt, quorum gaudia post iudicium contemplari non poterunt. Sed  cum sancti malos in tormentis  uiderint, nonne aliqua compassione erga eos mouebuntur? Nonne eos de tormentis liberari cupient? Reduc ad memoriam illud euangelicum, quod Abraham diuiti respondit, dicens: »Inter nos et uos chaos magnum firmatum est, ut hi qui uolunt hinc transire ad uos, non possint, neque inde huc transmeare . Quid est illud chaos inter bonos et malos, nisi hinc iustitia, inde iniquitas, que nullatenus sociari ualent? In tantum enim sancti Dei iustitie addicti erunt, ut nulla compassione ad reprobos transire ualeant, nullas pro eis ad Deum preces fundant. Quomodo ergo inde aliqui uolunt transire, si non possunt? Ideo scilicet, quia si Dei iustitia hoc permitteret, eorum liberatio non eis molesta fieret. uel ita dicuntur uelle et non posse, non quia uelint et non  possint; sed quia etsi uellent, eos iuuare omnino non possent. De hoc magnus doctor Gregorius ita ait: Sicut reprobi a penis ad sanctorum gloriam transire uolunt, et non possunt; ita iusti per misericordiam mente ire uolunt ad positos in tormentis ut eos liberent; sed non possunt, quia iustorum anime, etsi in nature sue bonitate misericordiam habent, iam tunc auctoris sui iustitie coniuncte tanta rectitudine constringuntur, ut nulla iam ad reprobos compassione moueantur.

Unde in beato Iob legitur: In uastitate et fame ridebis . Tunc quidem reprobi, ut beatus Gregorius exponit  , uastitatem famemque passuri sunt, cum damnati extremo iudicio ab eterni panis  uisione separabuntur. Unde per semetipsum Dominus dicit: »Ego sum panis uiuus qui de celo descendi .« Simul ergo eos uastitas famesque cruciabunt, quia non solum foras tormenta sentient, sed intus etiam inedie peste morientur. uastabit eos gehenna, quia concremabit; fames interficiet, quia suam illis faciem Redemptor abscondet. Pene namque retributionem interius exteriusque recipient, quia cogitando miseri et operando deliquerunt. Unde bene per Psalmistam dicitur: »Pones eos ut clibanum ignis in tempore uultus tui,« etc.  Quod enim ab  igne deuoratur, ab interiori parte accenditur, clibanus uero interius inflammatur. In tempore ergo uultus Domini iniusti omnes ut clibanus ponentur, et ab igne deuorabuntur, quia et apparente iudice cum a uisione illius eorum multitudo repulsa fuerit, et intus per desiderium scilicet uidendi Deum ardebit conscientia, et foris carnem cruciabit gehenna. In uastitate ergo et fame iustus ridebit; quia, cum iniquos omnes extrema ultio percusserit, ipse de gloria digne retributionis hilarescet. Nec damnatis iam tunc ex humanitate compatietur; quia diuine iustitie per speciem inherens, inconcusso districtionis intime uigore solidabitur. Erectas namque in claritate superne rectitudinis: electorum mentes nulla miseria afficiet, quia has a miseriis altitudo beatitudinis alienas reddet. Unde  etiam bene per Psalmistam dicitur: »uidebunt iusti, et timebunt, super eum ridebunt, et dicent: Ecce homo, qui non posuit Deum adiutorem suum .« Iniquos enim iusti nunc uident et timent, et tunc uisuri sunt et ridebunt. Quia enim modo ad eorum labi imitationem possunt, hic habent formidinem; quia uero damnatis tunc prodesse nequibunt, illic non habebunt compassionem. Aeterno itaque supplicio deditis non esse miserendum, in ipsa, qua beati sunt, iustitia iudicantis legunt: qui, quod suspicari fas non est, qualitatem sibi precepte felicitatis imminuunt, si in regno positi uolunt quod implere nequaquam possunt.«

 Queritur an etiam pena reproborum uisa gloriam beatorum minuat, an eorum beatitudini proficiat.  De hoc beatus Gregorius sic ait: Apud animum iustorum non fuscat beatitudinem aspecta pena reproborum; quia ubi iam compassio misericordie non erit, minuere beatorum letitiam non ualebit. Et licet iustis sua gaudia sufficiant, ad maiorem tamen gloriam uident penas malorum, quas per Dei gratiam euaserunt: quia qui Dei claritatem uident, nichil in creatura igitur quod uidere non possint. Non est enim mirandum, si sancti iam immortales reprobos uideant mentis intelligentia, cum prophete adhuc mortales uidere hec omnia meruerunt. Unde ait hereticorum malleus, beatus scilicet Hieronymus super Isaiam: Egredientur electi, non loco, sed intelligentia, uel uisione manifesta ad uidendum impiorum  cruciatus, quos uidentes non dolore afficientur, sed letitia satiabuntur, agentes Deo gratias de sua liberatione, uisa impiorum ineffabili damnatione. Unde Isaias in uoce Domini impiorum tormenta describens, et ex eorum uisione letitiam bonorum exprimens ait: Egredientur electi et uidebunt cadauera uirorum, qui preuaricati sunt in me. Et iterum: uermis eorum non morietur, et ignis eorum non exstinguetur: et erunt usque ad satietatem omni carni, id est omnibus electis. uermis interius conscientiam  eorum rodet, ignis uero exterius corpus uret.

Preterea queritur  , utrum electis tunc assit  memoria peccatorum uel tormentorum, sicut et bonorum. Sed ad hec responderi potest, quia preteritorum malorum memoria sanctos non contristabit, nec eorum beatitudinem obfuscabit, sed gratiores Deo reddet. Unde ait Psalmista: Misericordias Domini in eternum cantabo . Quid super hunc uersiculum beatus Gregorius dicat  , libenter audiamus: Si homo, inquit, in eterna beatitudine nulla peccati sui memoria tangetur ereptum se, unde gloriabitur? Aut quomodo largitori gratias referet de uenia quam accepit, si se, interueniente obliuione transacte nequitie, esse pene debitorem  ignorauerit? Quomodo misericordias Domini in eternum cantabit, si se fuisse miserum nescierit, et si transacte miserie immemor fuerit, et si largitori misericordie laudes non reddiderit?

Iterum uero  querendum est quomodo electorum mens perfecta esse in beatitudine poterit, si hanc inter gaudia memoria sui reatus tetigerit? Sed sciendum est quia, sicut sepe tempore incolumitatis preteritarum infirmitatum leti reminiscimur, et inde amplius hilares et grati sumus; ita tunc transacte nequitie, sine nostre beatitudinis lesione recordabimur. Erit ergo in illa beatitudine memoria culpe, non que mentem polluat uel dolore affligat, sed que ad gratiarum actionem referendam liberatori omniumque bonorum largitori deuotiores faciat.

 Queri etiam solet  utrum peccata, que commiserunt electi, dum adhuc uiuerent, tunc in notitiam omnium prodeant, sicut damnandorum mala omnibus nota erunt. Unde non immerito potest credi peccata hic per penitentiam tecta et deleta, illic etiam aliis tegi. Ea uero que hic non fuerint confessa, ibi omnibus erunt manifesta.

Solet iterum queri  utrum illi, quos in aduentu suo uiuos inuenerit Christus nunquam omnino morituri sint; an ipso temporis puncto, quo rapientur obuiam illi in era, ad immortalitatem mira celeritate sint transituri. Non enim dicendum est fieri non posse, ut per era in sublime portentur, et in illo spatio moriantur et reuiuiscant. Ad hunc  autem sensum, quo estimemus illos in paruo spatio, et passuros mortem, et accepturos immortalitatem, Apostolus nos urgere uidetur, ubi dicit: Omnes uiuificabimur . Et alibi ait: O insipiens, tu quod seminas, non uiuificatur, nisi prius moriatur . Cur autem nobis incredibile uideatur, illam multitudinem corporum in ere quodammodo seminari, atque ibi protinus immortaliter et incorruptibiliter reuiuiscere, cum credamus in ictu oculi futuram resurrectionem, et in membra sine fine uictura  tanta uelocitate redituro antiquorum cadauerum pulueres? Omnes, inquit Apostolus, resurgemus, scilicet tam boni quam mali, sed non omnes immutabimur , uidelicet in solemnitate resurrectionis. Unde ait beatus Ambrosius, hereticorum persecutor studiosissimus: In ipso raptu-eorum, qui uiui rapientur, mors erit et resurrectio, ut anima, quasi per soporem egressa de corpore, eidem corpori in momento reddatur.

 Dupliciter etiam intelligendum est quod Christus dicitur iudicaturus uiuos et mortuos. Aut enim uiui accipiuntur, qui in aduentu illius uiui reperientur, licet in raptu moriantur, et mortui, qui ante decesserunt. uel uiui et mortui accipiuntur iusti et iniusti. Nonnulli etiam percunctari solent  an  in eadem etate et statura corporis omnes resurrecturi sunt. Quidam putauerunt, omnes resurrecturos secundum mensuram etatis corporis Christi: ideo uidelicet, quia Apostolus ait: Donec occurramus omnes in uirum perfectum, in mensuram etatis plenitudinis Christi . Sed his uerbis non eadem resurgentibus assignatur statura sed etas. Omnes enim in eadem etate resurgent, in qua Christus mortuus est et resurrexit, cuiuscunque etatis mortui fuerint. uirum autem posuit, non ut distingueret sexum, sed ut significaret perfectionem uirtutum, quam tunc habebunt; sed non omnes eamdem staturam corporis obtinebunt. Unde ait beatus Augustinus, ecclesiastice doctrine defensor fidelissimus: Non ait Apostolus in mensuram corporis,  uel stature, sed etatis; quia unusquisque suam recipiet mensuram: uel quam habuit in iuuentute, etiamsi senex obiit; uel fuerat habiturus, si ante est defunctus. Aetas uero erit illa, ad quam peruenit Christus, scilicet iuuenilis, ut circa triginta annos. Triginta enim duorum annorum et trium mensium erat etas Christi qua mortuus est et resurrexit  . Resurgent igitur sanctorum corpora sine ullo uitio, sine ulla deformitate, sicut sine ulla corruptionis et oneris difficultate, in quibus tanta facultas, quanta felicitas erit: propter quod et spiritualia ab Apostolo dicta sunt, cum procul dubio corpora sunt futura, et non spiritus . Ex his apparet, quod una erit etas omnium resurgentium, scilicet  iuuenilis; statura uero diuersa, uidelicet quam quisque habuit in iuuenili etate, uel erat habiturus, si est ante defunctus. Nec de substantia, de qua hominis caro creatur, aliquid peribit, sed omnium particularum collectione reintegrabitur naturalis sanctorum substantia corporum. Que corpora sine omni uitio fulgida sicut sol resurgent , deletis ac precisis deformitatibus quas hic habuerunt.

De reprobis  etiam queri solet utrum cum deformitatibus hic habitis resurgant. Hoc autem  beatus Augustinus non asserit, sed dubium relinquit, ita dicens: Utrum impii cum uitiis et deformitatibus corporum suorum resurgant, quecunque in eis habuerunt, inquirendo laborare quid opus est? Nos enim fatigare non debet eorum incerta deformitas uel pulchritudo, quorum erit certa et sempiterna damnatio. Si uero  queritur de corporibus malorum, quomodo in igne ardeant, et non consumantur, Augustinus uariis exemplis astruit, et sempiternis ignibus ea ardere, et non consumi ulla combustione. uerbi gratia: Sicut animus cuius presentia corpus uiuit, et dolorem pati potest, et mori non potest; sic et corpora impiorum comburi possunt, et consumi non poterunt. Hoc enim erit tunc in corporibus damnandorum, quod nunc esse scimus  in animis omnium. Quomodo intelligis animum? Hoc idem esse animum intellige, quod animam, quamuis pro efficientiis causarum diuersa nomina sortita sit anima.  Dum enim uiuificat corpus, anima est; dum uult, animus est; dum scit, mens est; dum recolit, memoria est; dum rectum iudicat, ratio est; dum spirat, spiritus est; dum aliquid sentit, sensus est. Nam et animus pro his, que sentit, sensus dicitur, unde et sententia nomen accepit.

Queri etiam solet  utrum demones corporali igne ardeant. Ad quod beatus Augustinus respondens, ait: Gehenna illa, que stagnum ignis et sulphuris dicta est , corporeus ignis erit, et cruciabit damnandorum corpora hominum et demonum,  sed solida hominum, era demonum.

Sufficienter quippe superius, fratres karissimi, ex sanctorum Patrum auctoritatibus uobis ostensum est, quod Deus et homo iehsu Christus, sicut assumptus est in celum, ita ueniet, scilicet ad iudicium, et qualis ueniet, et quare ueniet, et cum quibus ueniet, et quid in aduentu suo aget. Tamen dum in hoc presenti seculo uiuimus, sicut, ait Apostolus: Ex parte cognoscimus, et ex parte prophetamus. Cum autem uenerit quod perfectum est, scilicet eterna beatitudo, euacuabitur quod ex parte est . Ergo, dum tempus habetis, bonis operibus insistite, ut a gehenne incendiis eripi, et ad celestis patrie claritatem possitis pertingere. Superfluas  presentis uite curas omittite, ut ad eterni regni latitudinem per arctam uiam mereamini peruenire. De cuius latitudine Ezechiel propheta figurate loquitur, dicens:

uir, cuius erat species, quasi species eris, mensus est uestibulum porte octo cubitorum, et frontem eius duobus cubitis; uestibulum autem porte erat intrinsecus . Beatus Gregorius magne in Christi Ecclesia sanctitatis et sapientie accedat, et huius nobis uersiculi profunditatem dignanter exponat  . Qui interius uestibulum, inquit, nisi eterne  uite latitudo signatur? De qua per Psalmistam dicitur: »Introite portas eius in confessione, atria eius in hymnis « Cum enim peccata nostra per lacrymas confitemur, angustie portam ingredimur. Sed cum post hec ad eternam uitam perducimur, porte nostre atria in confessionum laudibus intramus; quia ibi iam angustia non erit, cum nos letitia eterne solemnitatis assumpserit. Propter confessionis nostre angustias ueritas dicit in Euangelio: »Contendite intrare per angustam portam .« Nam et cum se Psalmista recipi in latitudinem eterni gaudii presumeret, Deo dicebat: »Statuisti in loco spatioso pedes meos .« Ad atrium ergo per portam tenditur, quia ad latitudinem eterne solemnitatis per confessionis angustiam attingitur: illa  itaque gaudia, apud Dauid atria, apud Ezechielem uero uestibulum intrinsecus uocantur. Unde et hoc ipsum uestibulum octo cubitis dicitur mensuratum. Ibi enim omnes recipiendi sunt, qui nunc in exercitio boni operis laborant, et ad eterna gaudia per contemplationis gratiam suspirant. Nec immerito mensura uestibuli in octo cubitis ponitur, quia septem diebus uniuersum tempus euoluitur. Aeterna etenim dies que expletam septem dierum uicissitudinem sequitur, octaua est. Unde etiam Psalmista resurrectionis diem considerans, quia de extremi iudicii erat districtione locuturus premisit titulum, dicens: »In finem Psalmus Dauid pro octaua.« Ut enim octauam, quam diceret, expressius demonstraret, subiunxit, dicens: »Domine, ne in furore tuo arguas me, neque in ira tua corripias  me .« Modo enim quisquis per flagella correptionis emendatur, non in ira, sed in mansuetudine corripitur. In districto autem illo examine omnis argutio atque correptio furor et ira erit, quia uenia post correptionem non erit. Huius octonarii numeri causa est, quod post Sabbatum Dominus uoluit a morte resurgere. Dies quippe Dominicus, qui tertius est a morte Dominica, a conditione in reuolutione dierum numeratur octauus; quia septimum sequitur. Unde et ipsa uera Redemptoris nostri passio et uera resurrectio figurauit aliquid de suo corpore in diebus compassionis sue. Sexta enim feria passus est, Sabbato requieuit in sepulcro, Dominico autem die surrexit a mortuis. Presens etenim uita nobis adhuc feria  est sexta, quia in doloribus ducitur, et in angustiis cruciatur. Sed Sabbato quasi in sepulcro quiescimus, quia requiem anime post corpus inuenimus. Dominico autem die, uidelicet a passione tertio, a conditione, ut diximus, octauo iam a corporea morte resurgemus, et in gloria anime etiam cum carne gaudebimus. Quod ergo mire Saluator noster fecit in se, hec ueraciter signauit in nobis, ut et nos dolor in sexta, requies in septima, et gloria excipiat in octaua. Hinc per Salomonem dicitur: »Da partem septem, necnon et octo, quia ignoras quid mali futurum sit super terram .« Partem etenim septem, et octo damus, quando sic ea, que septem diebus uoluuntur, disponimus, ut per hec ad bona eterna ueniamus, ut dummodo nos per Dei gratiam caute agimus  postmodum uenientis tremendi iudicii iram deuitemus. Octo itaque cubitis uestibulum mensuratur intrinsecus, quia per lucem, que post septem dies sequitur, latitudo nobis eternitatis aperitur.

Nos itaque, fratres dulcissimi, de Christi bonitate et auxilio presumentes, eiusque uestigia, in quantum possibile est, sequentes, necesse est ut de uirtute in uirtutem proficere studeamus in melius, atque ad eamdem eternitatis latitudinem ascendere festinemus. Ipse quippe per humanitatem quam de uirgine sine culpa accepit, ideo ascendit prior ad dexteram Dei Patris, ne cuiquam fidelium uideretur celi ascensus difficilis. uideamus itaque ascensus eiusdem Domini nostri Iesu Christi, ut per eosdem possimus illum imitari, id est ad celestem patriam  sequi.

Ex Euangelii quoque testimonio didicimus septem fuisse Domini ascensus. Septenario quoque numero uniuersitas figuratur. Per hos igitur septem numeros uniuersi eius intelligi possunt ascensus. Ascendit enim primo de Iordane in desertum: secundo in montem Thabor, et transfiguratus est in eo; tertio in montem solus orare; quarto in montem, cum elegit apostolos et tradidit eis legem Euangelii in sermone; quinto super asinam qua uenit Ierosolymam; sexto crucem in passione; septimo in celum hodierna die, hoc est in tali die post resurrectionem. Nec multum attendimus, utrum hoc ordine ascenderit, sed potius nostrum ordinamus ascensum.

 Primo itaque ascendit in desertum, ut a diabolo tentaretur ; secundo in monte Thabor, ut transfiguraretur ; tertio cum oraret, ut a Patre clarificaretur ; quarto ut a quibus predicabat, intelligeretur; quinto ut a turbis rex mansuetus agnosceretur. Unde est illud: Dicite filie Sion: Ecce rex tuus uenit tibi mansuetus, etc. ; sexto ut in cruce exaltaretur. Unde ipse ait: Cum exaltatus fuero a terra, omnia traham ad me ipsum ; septimo, ut eleuaretur in celum. Unde dicitur in Actibus apostolorum: uidentibus illis, eleuatus est, et nubes suscepit eum ab oculis eorum .

In primo itaque ascensu tentationes diaboli uicit; in secundo facies eius sicut sol resplenduit; in tertio  Patri supplicans nobis orandi exemplum prebuit; in quarto discipulos docuit; in quinto Ierusalem appropinquans mirabiliter processionem precedentium sequentiumque in sui ac Dei Patris laudibus disposuit; in sexto a diaboli nos potestate redemit, insuper et infernum spoliauit; in septimo uidentibus discipulis celos penetrauit, et uulnera que pro redemptione nostra in corpore suo sustinuit, Deo Patri supplicans semper ostendit. Hec autem omnia propter nos Dei et uirginis Filius fecit. Et ut tanta pro nobis sustineret, non sua necessitas, sed nostra interfuit.

Primus ergo illius ascensus nobis fuit ad solatium, quando uidelicet de Iordanis aqua ascendit in desertum, et tentatorem uicit diabolum. Secundus  ad consolationem, sue uidelicet in homine diuinitatis latentem manifestans thesaurum. In ipso enim sunt omnes thesauri sapientie et scientie absconditi . Tertius eius ascensus nobis fuit ad refugium cum secundum humanitatem in montem solus orans, nobis in secreto orandi dedit exemplum. Eius quippe singularis oratio nostrum est refugium, quia in remissionem nostrorum funditur peccatorum. Quartus fuit nobis, ad documentum, quia in montem ascendens, ibique sermonem faciens, discipulos docuit, per quorum predicationem sibi reconciliauit mundum. Quintus ad subsidium: summa quippe illius humilitas nostre fidei subsidium fuit, dum in asino ueniens, a turbis se diuinitus laudari, et rex appellari ac  glorificari uoluit. Sextus illius ascensus nobis ad pretium fuit, quia ut nos a diaboli potestate redimeret, sui sanguinis pretium dedit. Septimus nobis fuit ad premium, quia deuicta morte hodierna die super omnes celos ascendens, et ad dexteram Dei Patris sedens, eumdem Patrem suum nobis fecit propitium. Deus quippe est felicitas nostra, et eternum premium, ipse lumen indeficiens supernorum ciuium. Ipse est uia ad se currentium, ipse gaudium ad se peruenientium.

Igitur, fratres karissimi, quia de Domini nostri Iesu Christi ascensione, prout Spiritus sanctus dictauit, hucusque locuti sumus, ualde necesse est ut bonis ornati moribus tam preclare solemnitati aptos nos ac deuotos exhibeamus. Nam sicut  sancti apostoli ceterique discipuli in loco orationis inter laudem benedictionumque uerba promissum Spiritus sancti aduentum paratis per omnia cordibus et corporibus exspectabant, sic nos post celebrata in Ierosolymis, id est in uisione pacis, passionis et resurrectionis solemnia Christo duce petamus Bethaniam, ut mente quieta corporis et sanguinis eius sacramentis reficiamur atque instruamur, et domus obedientie esse curemus, quia sic quotidiana eius benedictione sublimamur, si quotidie triumphalis ascensionis memores laudantes et benedicentes Deum in Ierusalem, hoc est in sperate pacis uisione, quiescimus, similes hominibus exspectantibus Dominum suum, scilicet Iesum  Christum, quando reuertatur a nuptiis , de celis uidelicet in hunc mundum ad iudicium. Pulchre Lucas euangelista Christi apostolos, ministros scilicet Noui Testamenti futuros, non in uictimarum sanguine, sed in Dei laude et benedictione in templo dicit consistere. Ait enim inter cetera: Eduxit eos, Dei scilicet et uirginis Filius, extra ciuitatem in Bethaniam; et eleuatis manibus suis, benedixit eis. Et factum est, dum benediceret eis, recessit ab illis, et ferebatur in celum. Et ipsi adorantes regressi sunt in Ierusalem cum gaudio magno; et erant semper in templo laudantes et benedicentes Deum .

Eleuatus est itaque sol hodierna die in celum, Redemptor scilicet humani generis, usque ad solium  paterne glorie, et luna stetit in ordine suo, sicut Habacuc propheta ait in huius sermonis initio . De quo Ioannes euangelista figurate loquitur, dicens: uidi, et ecce in medio throni et quatuor animalium, et in medio seniorum, Agnum stantem tanquam occisum, habentem cornua septem, et oculos septem: qui sunt septem spiritus Dei, missi in omnem terram . Ac si aperte dicat: uidi in medio throni, hoc est in communi utilitate Ecclesie, et quatuor animalium, id est predicatorum Noui Testamenti, et in medio seniorum, apostolorum uidelicet et prophetarum, Agnum stantem tanquam occisum, id est simplicem et innocentem certantes adiuuantem, quia etsi mortuus est ex infirmitate, uiuit tamen ex uirtute Dei .  uel inter suos tanquam occisus, in quibus quotidie mortificatur: Habentem cornua septem, homines scilicet mundos, id est sanctos in septem etatibus mundi. Cornua et oculi Spiritum sanctum designant, qui dat regnum quod in cornibus notatur; oculi uero, quia illuminant ad eternam uitam uocatos. uel cornua sunt excellentiores sancti in capite Christo fundati, carnalem uitam excedentes. Stat ergo sancta Ecclesia in ordine suo, que a Christo tanquam thronus possidetur, tanquam animalia pascitur, tanquam seniores iudicio potestatis honoratur, supra Christum, edificata in septem cornibus fortitudinis regno exaltatur, in septem oculis signis et uirtutibus illuminatur.

Sequitur: Et uenit, et accepit librum de dextera  sedentis in throno. Ac si diceret: uenit ad cognitionem hominum homo de uirgine nascendo, et accepit librum de dextera a uerbo, uidelicet sibi uincto: uerbum dico Dei Patris sedentis in throno. Redemptor humani generis Christus, tunc librum accepit, quando ea que de se per prophetas predicta fuerant, opere impleuit. Idcirco uetus et Nouum Testamentum appellatur unus liber, quia nec Nouum a ueteri, nec uetus a Nouo ualet disiungi. Librum aperuit, quando discipulis, ut intelligerent Scripturas, sensum aperuit. Apertio sigilli reuelatio est sacramenti, a seculis et generationibus absconditi. uerum per septem sigilla, sicut supra dictum est, plenitudo mysteriorum absconditorum designatur,  que latebant ante aduentum Christi. Et ipsa septem sigilla, que in Christo soluta sunt, id est per uniuersum mundum manifestata, hec sunt: Primum corporatio, secundum natiuitas, tertium passio, quartum mors, quintum resurrectio, sextum gloria, uidelicet ascensionis et in Dei Patris dextera sessionis, septimum regnum, omnium scilicet creaturarum post diem iudicii subiectionis. Hec septem sigilla sancta Ecclesia habet soluta, et hec sunt actus eiusdem Ecclesie, ab incarnatione usque ad secundum aduentum Domini. Ab hac igitur die, iehsu Christus celum ascendens, maxime sui ac Dei Patris uoluntatem et cognitionem Ecclesie sue aperuit, sicut ipse consequenter fideli seruo suo Ioanni dicit: ueni, ostendam tibi que  oportet fieri cito post hec , celestium uidelicet mysteriorum sacramenta, que nondum fuerant reuelata.

Iam, dilectissimi fratres, si placet, sermonis huius prolixitas cohibeatur, ne legentibus simul et audientibus fastidium generare uideatur. ueniet ergo ad iudicium Deus et homo iehsu Christus, sed non sicut pluuia in uellus, sed tanquam ruina trahens ineuitabile pondus. ueniens, inquam, tanquam  crapulatus a uino , letificabit eos, qui a dextris eius erunt, terribiliter autem intonabit his qui a sinistris, auditione  uidelicet mala  , et uerbum asperum. Ab hac autem auditione mala et uerbo aspero liberare nos dignetur ipse Dei et hominis Filius, qui cum eodem Patre et Spiritu sancto in Trinitate perfecta uiuit et regnat Deus, per omnia secula seculorum. Amen.



SERMO TRICESIMUS PRIMUS. IN ASCENSIONE DOMINI II.


  Daniel de tribu Iuda nobili genere ortus, post destructionem Ierusalem cum tribus pueris admodum puer in Babylonem translatus, et princeps Chaldeorum effectus, uir gloriosus, aspectu decorus, mente humilis, corpore castus, in fide perfectus, in opere egregius, in uirtute clarus, futurorum prescius, celestium secretorum conscius, ex quibus ad nostram eruditionem sic est locutus: Aspiciebam in uisu noctis, et ecce in nubibus celi Filius hominis ueniebat, et usque ad Antiquum dierum peruenit: et in conspectu eius obtulerunt eum. Et dedit ei potestatem, et regnum: et omnis populus, et tribus, et lingue seruient ei. Potestas eius, potestas eterna, que non auferetur; et regnum eius, quod non corrumpetur . Daniel  propheta, fratres karissimi, instantia ieiuniorum et orationum mysteria celestium sacramentorum intelligens, de ascensione Christi loquitur, dicens: Aspiciebam in uisu noctis, et ecce in nubibus celi Filius hominis ueniebat, scilicet Dominus noster iehsu Christus, qui est uerus Dei Filius, quem Deus Pater ex seipso ante omnia secula genuit, sicut de illo per Psalmistam dicit: Ego hodie genui te , id est in mea eternitate. Congrue etiam dicitur Filius hominis, quia illum ex sua substantia genuit semper uirgo Maria in fine temporis. De quo scriptum legimus, quia Homo natus est in Sion, et ipse fundauit eam Altissimus . Bene etiam Filius hominis in  nubibus celi uenire dicitur, quia sicut Lucas testatur in Actibus apostolorum, uidentibus discipulis, nubes suscepit eum ab oculis eorum .

Sequitur: Et usque ad Antiquum dierum peruenit, illumque obtulerunt in conspectu eius, scilicet angelorum chorus. A die namque sue incarnationis semper ei sancti angeli cum omni deuotione ministrauerunt, eumque comitantes cum summa reuerentia in die Ascensionis in eadem carne, quam assumpsit, in conspectu Patris presentauerunt.  Ergo Antiquus dierum Deus Pater intelligitur, cui Propheta in Psalmo sic loquitur: Domine, omnes sicut uestimentum ueterascent: et sicut opertorium mutabis eos, et mutabuntur: tu autem idem ipse es, et anni tui non deficient . Aeternus quippe est et sine initio, quia ipse creauit omnia ex nichilo. Ex ipso enim, et per ipsum, et in ipso sunt omnia, que in celis et in terris, et in mari sunt condita. Diuina eternitas precedit omnia tempora, quia preterita et futura sunt illi presentia. Tunc ergo Filius hominis usque ad Antiquum dierum peruenit, quando Dominus noster iehsu Christus, uerus Dei et hominis Filius, deuicta morte, resurrexit, et quadragesimo die, astantibus discipulis, celum ascendit, et usque ad solium paterne glorie,  unde descenderat, se erexit. De quo uidelicet Iacob patriarcha multo ante prophetauit, cum filium suum Iudam benediceret, ex cuius semine ipse processit.

Ad predam, inquit, fili mi, ascendisti , id est in crucem ascendisti, quia quos ille contrarius leo, id est diabolus inuaserat, tu moriens eripuisti. Denique regressus ab inferis, in altum, hoc est in celum ascendisti et captiuitatem captiuam duxisti, scilicet electos, qui apud infernum captiui tenebantur, potenter ac misericorditer liberasti. Et adiecit: Requiescens ut leo accubuisti. Manifestum omnino est quod in passione sua Christus accubuit, quando, inclinato capite, spiritum tradidit, siue  quando in sepulcro securus uelut quodam corporis somno quieuit. Quam ascensionem Psalmista in spiritu quasi iam peractam intuens, Christo dicit: Ascendisti in altum, cepisti captiuitatem; accepisti dona in hominibus . De futuro quasi de preterito loquitur. Ac si diceret: Ascendes in celum, et accipies captiuitatem, quia humanum genus, quod prius a diabolo fuerat captiuum, recaptiuabis. Accepisti dona in hominibus, id est ipsos homines accipies, a Deo Patre in donis tuis, quos  de manu inimici es redempturus. Iterum Daniel subiungit, dicens: Omnis populus, et tribus, et lingue seruient ei. Potestas eius, potestas eterna, que non suferetur; et regnum eius, quod non corrumpetur. Hoc est quod idem Dominus ait in Euangelio: Omnia mihi tradita sunt a Patre meo . Et iterum: Data est mihi omnis potestas in celo, et in terra .

De quo iterum Psalmista Deo Patri loquitur, dicens: Gloria et honore coronasti eum, et constituisti eum super opera manuum tuarum . Reuera Deus Pater gloria resurrectionis et honore ascensionis coronauit Filium, et super opera manuum suarum constituit eum, id est super celestem et terrestrem rationabilem creaturam, que propter  excellentiam dicuntur opera manuum suarum. Etiam Deus Pater gloria Christum coronauit, quia quando anima eius in infernum descendit, ubi eternaliter tenebre fuerant, lux magna refulsit. Honore etiam eum coronauit, quando regrediens ab inferis cum multitudine angelorum multa corpora sanctorum qui dormierant, in testimonium uere resurrectionis surgere, et multis in sanctam ciuitatem Ierusalem apparere fecit , et eum ad dexteram suam supra omne quod creatum est, exaltauit. Et non solum Deus Pater constituit Filium super bonos sed etiam subiecit sub pedibus eius oues et boues uniuersas, insuper et pecora campi, uolucres celi, et pisces maris qui perambulant semitas maris . Oues putamus esse celestes ordines angelorum et  animas sanctorum, propter innocentiam et simplicem uitam illorum. Unde Dominus in Euangelio dicebat: Nonne dimittit nonaginta nouem oues in deserto, hoc est in celo, et uenit querere unam, que perierat?  Per boues intelligimus predicatores uineam Domini, id est sanctam Ecclesiam, aratro sue predicationis excolentes; sicut enim boues triturando grana a paleis separant, ita boni predicatores mentes hominum predicando de terris ad celos subleuant. Insuper et pecora campi. Pecora campi sunt luxuriose uiuentes, et ingluuiem uentris sectantes. uolucres celi, et pisces maris, qui perambulant semitas maris. uolucres enim superbos, id est hereticos ostendunt, qui contra celestia  falsa proferunt, et alios per deceptionem sibi adherere faciunt. Per pisces maris illos intelligimus, qui summopere appetunt ea que uelut semite maris uana sunt et transitoria. Boni igitur et mali dominio Iesu Christi sunt traditi, et sub pedibus illius subiecti, uidelicet ut bonos remuneret, malos uero condemnet. Hoc est ergo quod subditur: Omnes populi, tribus et lingue seruient ei, id est ciuitas Ierusalem celestis, que ex omni tribu, et populo et lingua et natione congregatur, cum summa deuotione in perpetuum illi referet laudes, sicut in Apocalypsi ab angelis se audisse testatur Ioannes: uidi, inquit, et audiui uoces angelorum multorum circa thronum, et circa quatuor animalia, et seniores; et erat numerus eorum millia millium, dicentium uoce  magna: Dignus est Agnus, qui occisus est accipere uirtutem et diuinitatem, et sapientiam, et fortitudinem, et honorem, et gloriam, et benedictionem. Et omnem creaturam, que in celo, et in terra, et sub terra, et in mari, et que in eo sunt. Audiui dicentem: Sedenti in throno et Agno: Benedictio, et claritas, et sapientia, et gratiarum actio, honor et uirtus, et fortitudo sit Deo nostro in secula seculorum. Amen . Cuius ascensionem in celis Psalmista sic indicat, dicens:

Ipse, tanquam sponsus procedens de thalamo suo, exsultauit ut gigas ad currendam uiam. A summo celo egressio eius, et occursus eius usque ad summum eius . ueniens enim de celo, usque ad inferos descendit; regressusque repetit mansionem  suam, ascendens ad sedem Patris, de qua antea solus exiuit. Angeli uero, qui ei in carne posito ministrauerunt, eumque ascendentem comitabantur, dixerunt: Tollite portas, principes, uestras, et eleuamini porte eternales, et introibit rex glorie . uidentes enim etheree potestates carnem Christi ascendentem in nubibus, et mysterium incarnationis eius ignorantes, cum magna admiratione interrogabant, dicentes: Quis est iste rex glorie? Ac si dicerent: Nos semper uidemus Filium regnantem simul cum Patre, et nunquam eum ab eo uidimus discedere; et quis est iste rex glorie? Responsio angelorum Dominum comitantium: Dominus uirtututum ipse est rex glorie, id est Dominus angelorum,  cuius dona sunt uirtutes, ipse est rex glorie, et non alius. Et merito uirtutum Dominus, quia homo pro nobis factus, morti traditus, infernalibus tenebris addictus: quod clementer suscepit, patienter tolerauit, fortiter uicit, mirabiliter consummauit, qui cum uirtute conculcans inferos, cum triumpho ad superos rediit, ad celos cum gloria ascendit, et nunc ad dexteram Patris sedens, interpellat pro nobis, cum quo eternaliter omnia regit. Dicit etiam Isaias ex persona angelorum ascendentis Christi magnificentiam admirantium: Quis est iste, qui uenit de Edom, tinctis uestibus de Bosra?  Esau filius Isaac ipse est Edom. Bosra uero ciuitas est in terra Moab, et interpretatur firma, uel Ierusalem que firmissimis muris edificata fuit. Edom  quippe interpretatur sanguineus, et significat populum Iudeorum, qui sanguine Christi et prophetarum fuit pollutus. Ipsi enim dictum est: uiues gladio ; quia populus ille sanguini deditus, necem exercuit in prophetis et in Christo. Dei ergo Filius est iste qui uenit de Bosra et de Edom, id est de persecutione huius mundi, tinctis uestibus, uidelicet uulnerato ac purpurato corpore sanguine passionis et aqua redemptionis. Illud etiam quod in ueteri Testamento semel in anno solus pontifex, relicto populo, ingrediebatur in Sancta sanctorum, ubi erat propitiatorium , significabat pontificem nostrum Dominum Iesum Christum, qui completa dispensatione passionis et resurrectionis semel introiuit in Sancta sanctorum,  id est penetrauit celos intrans ad Patrem, ut eum humano generi faciat propitium, et exoret pro peccatis omnium in se credentium. Unde Paulus apostolus ad Hebreos dicebat:

Christus, assistens Pontifex futurorum bonorum, per amplius et perfectius tabernaculum non manufactum, id est non huius creationis, neque per sanguinem hircorum aut uitulorum, sed per proprium sanguinem introiuit semel in Sancta, eterna redemptione inuenta . Unde et saluare in perpetuum potest, accedentes per semetipsum ad Deum, semper uiuens ad interpellandum pro nobis. Omnis utique pontifex prius pro peccatis suis debet hostias offerre Deo, deinde autem pro populi . Dominus uero iehsu Christus non habet necessitatem offerendi  hostias pro se, quia sicut dicit Petrus apostolus, peccatum non fecit, nec inuentus est dolus in ore eius . Talis ergo, dilectisssimi, decebat ut nobis esset pontifex, uidelicet sanctus, impollutus, segregatus a peccatoribus, et excelsior celis factus . uere Dominus noster iehsu Christus excelsior est celis factus, de quo dicit beatus Paulus; Non enim in manufactis sanctis iehsu introiuit exemplaria uerorum, sed in ipsum celum, ut appareat nunc uultui Dei pro nobis . Propheta igitur sancti Spiritus igne inflammatus admonet nos, ut eidem summo regi Iesu Christo cum omni deuotione psallamus.

Psallite, inquit, Deo, qui ascendit super celum  celi, ad orientem . Dominus itaque iehsu, qui de celo descendit ad liberandam de manu inimici infirmitatem nostram, ipse etiam super celos celorum ascendit, et sedet ad Patris dexteram. Ad orientem uero quod dixit, ad litteram euidenter Ierosolymam ostendit, unde Dominus, uidentibus discipulis, celos ascendit. Terra illa multis miraculis plena inuenitur, in qua fidelium credulitas plus aspectibus quam lectionibus eruditur. Ascendit enim super celum celi, id est super omnem celestem rationabilem creaturam, que est celum celi, et usque ad orientem, id est usque ad Patris equalitatem, a quo semper oritur, quia eius ortus non habuit initium, nec habebit finem. Unde illud: Nemo ascendit in celum nisi qui de celo descendit,  Filius hominis qui est in celo . Et iterum: uisitauit nos Oriens ex alto . Et alibi: Oriens et splendor nomen eius . Ipse enim per se solus ascendit in celum, alii autem omnes, qui celum ascendunt, non habent ascendere nisi per illum. Unde ipse dicit in Euangelio: Nemo uenit ad Patrem, nisi per me . Ille ergo iam exaltatus in dextera Patris, dabit uoci sue uocem uirtutis . Dei Filius adhuc in hoc mundo positus dedit humilitatis uocem, quando dixit: Tristis est anima mea usque ad mortem ; deinde uocem uirtutis dedit, quando Lazarum de monumento uocauit, et eum a mortuis resuscitauit  . uox etiam uirtutis fuit illa, quando dixit paralytico: Surge et ambula . Conuenienter Dominus noster iehsu Christus cum uenit iudicandus dedit uocem humilitatis; quando autem uenerit iudicaturus, dabit uocem uirtutis. Magnificentia et uirtus eius tunc erit in nubibus , quando uenerit in nubibus celi cum potestate magna et maiestate, reddere unicuique secundum opus eius. Quando uocem sue uirtutis dabit Christus? Tunc uidelicet quando mortui resurgent ad uocem eius. Sic enim ait ipse in Euangelio: uenit hora, quando mortui audient uocem Filii Dei, et qui audierint, uiuent . Iterum uocem uirtutis sue dabit Filius Dei, quando dicet iustis: uenite, benedicti Patris mei, possidete preparatum  uobis regnum a constitutione mundi . Tunc etiam magnificentia eius et uirtus eius erit in nubibus, quando dicturus est impiis: Ite in ignem eternum, qui preparatus est diabolo et angelis eius .

Hac de causa uos moneo, fratres karissimi, ut dum adhuc in hoc mortali corpore uiuitis, in psalmis et hymnis Deo gloriam detis, nichil presumentes de uobis in operibus bonis. Sed si in his que recte agitis, non uobis, sed Deo gloriam retuleritis, illam uocem uirtutis et increpationis quam impii audituri sunt, minime formidabitis. Sed tamen scire uos uolo, quia illi Deo cantant qui in bonis operibus perseuerant. Illi ueraciter nomini eius psalmum dicunt,  qui precepta eius tota mente custodiunt. Quid est Deum laudare? Scilicet bene uiuere. Qui bene uiuit, Deum laudat. Qui male uiuit, Deum blasphemat. Unde Paulus quibusdam discipulis dicebat: Nomen bonum per uos non blasphemetur in gentibus . In hoc quod nomen bonum non blasphemandum dicit, bonam uitam habere precipit. Ac si apertius diceret: Bona conuersatio uestra pertinet ad Dei gloriam, mala uero ad blasphemiam. Unde beatus Augustinus doctor egregius ait  : Tunc Deum laudare desinis, quando a iustitia, et ab eo, quod illi placet, discedis. Nam si a uita bona nunquam declinas; lingua tua tacet, uita tua clamat, et aures Dei ad cor tuum. Digne igitur Deo laudes referunt, qui contemplationi illius puro semper ac  fideli animo intendunt. Econtra Deum laudare digne nequaquam possunt, qui murmurationibus et detractionibus a mane usque ad uesperum deseruiunt. Nec Deum laudare uidentur, qui libenter uana et otiosa uerba loquuntur. Quomodo se Deum digne laudare putat, qui tota die lites et odia ac scandala aduersus fratres suos concitare non cessat? Aut qualiter se existimat laudare Deum, qui iugiter susurrando, detrahendo, seruos Dei prouocat ad scandalum? Digne etiam Deum non laudat in choro, qui discordias seminando, fratres suos perturbat in claustro.

Igitur, dilectissimi, si Deo in psalmis et hymnis  cupitis placere, prius uobis inuicem caritatem et concordiam exhibete; uanas atque inutiles fabulas fugite; maledicta et conuicia a uobis procul expellite; susurrationes et detractiones odio habete; lites et contentiones exsecrate; inuidiam et noxiam cupiditatem postponite; pacem et dilectionem amate. Cantate Deo medullis cordis, cantate illi in uoce iubilationis. Laudet Deum uox clara, laudet eum et bona uita. In pectore sit mens deuota et affabilis, et in ore uox exsultationis et laudis. Amor uere caritatis interius flagret et exterius dulcis modulatio resonet. Oculus mentis ad contemplandum Deum mundus permaneat, uox alta et concors ad laudem ipsius ex ore procedat. In manibus sit opus caritatis, et in lingua sermo ueritatis. Lingua exerceatur in Dei laude, et manus in operibus misericordie.  Laxetur lingua ad benedicendum Deum et extendantur manus in necessitatibus proximorum. Ad celestem ergo patriam, dilectissimi, desiderium uestre deuotionis indesinenter erigite, et usque ad ipsum Dei Filium, qui in dextera Patris sedet, intuitum pure mentis subleuate, eumque cum omni instantia precum ac perseuerantia bonorum operum exorate, quatenus per seipsum, qui est uia, ueritas et uita , uos quoque ad eumdem Patrem suum per naturam, uestrumque per gratiam, faciat pertingere: ipsique perenniter de collatis beneficiis gratias et laudes cum sanctis omnibus possitis referre. Ipso prestante, qui cum eodem Patre et Spiritu sancto in Trinitate perfecta uiuit et regnat Deus per omnia secula seculorum. Amen.



SERMO TRICESIMUS SECUNDUS. IN FESTO SANCTI SPIRITUS.


  Scire debet caritas uestra, fratres karissimi, quia dies Pentecostes tunc habuit initium, quando in ueteri testamento uox Dei in Sina monte desuper intonantis audita est, et lex data est Moysi . In nouo autem testamento Pentecoste cepit, quando Spiritum sanctum quem promiserat apostolis misit: qui nequaquam super eos ueniret, nisi ipse celum ascendisset . Denique dum portam celi Christus intrasset, decem diebus interpositis, intremuit subito orantibus apostolis locus, in quo erant congregati, et descendente super eos Spiritu sancto, inflammati sunt, ita ut linguis omnium gentium Dei magnalia loquerentur . Aduentus itaque sancti Spiritus de celo super apostolos in uarietate linguarum diffusus, solemnitatem  transmisit ad posteros, eaque de causa Pentecoste celebratur, et dies ipsa proinde insignis habetur. Concordat autem hec festiuitas Euangelii cum festiuitate legis. In ueteri testamento posteaquam agnus immolatus est, interpositis quinquaginta diebus, data est lex Moysi scripta digito Dei. In nouo autem testamento postquam occisus est Christus, qui tanquam ouis ad occisionem ductus est , celebratur uerum Pascha, et interpositis quinquaginta diebus datur Spiritus sanctus, qui est digitus Dei, super centum uiginti discipulos Mosaice etatis numero constitutos. Centum uiginti annorum erat Moyses quando mortuus est ; et centum uiginti cubitos habebat templum  Salomonis in altitudine ; et super centum uiginti discipulos in cenaculo descendit Spiritus  sanctus , qui numerus designat perfectionem utriusque testamenti.

 Sicut ergo, ut supradictum est, quinquagesima die post peractum uetus pascha, data est lex Moysi; ita et quinquagesima die post passionem Domini, qua pascha illud prefigurabatur, promissus Spiritus sanctus Paracletus descendit super apostolos, et qui cum eis erant in ciuitatem Ierusalem; et diuisis linguis credentium, totus euangelica predicatione mundus impletus est. Dicitur illic scripta lex digito Dei, qui magos superauit, et demonia eiecit. Aspicit deinde illuc cunctus populus uoces et lampades, montemque fumantem tonitrua et fulgura, clangoremque buccine perstrepentem. In uocibus namque et tonitruis clamor predicantium apostolorum  intelligitur; in lampadibus uero claritas miraculorum; in sono buccine, fortis predicatio sanctorum; que omnia in aduentu sancti Spiritus completa sunt, quando omnes discipuli Christi in uarietate linguarum preceptis et signis intonuerunt. Interpretatur autem Sinai rubus, quod significat Ecclesiam, in qua Dominus Moysi loquitur. Quod autem legem daturus Dominus in igne fumoque descendit, hoc significat, quia fideles claritate sue ostensionis illuminat, et infidelium oculos per fumum erroris obscurat. Quod autem in caligine uidetur, hoc significat, quia impii, qui terrena sapiunt, caligine malitie, eo descendente  , id est in humanitate nascente, non agnouerunt. In caligine itaque  uisus, legem dedit; quia qui ueritatem sue legis non sequuntur, scilicet infideles, in tenebris ignorantie  ambulant. Quibus ait ipse Dominus in Euangelio: In iudicium ego ueni in hunc mundum, ut uidentes non uideant, et audientes non intelligant .

 Siquidem et hec festiuitas, scilicet Pentecoste, aliud obtinet sacramentum. Constat enim ex septimana septimanarum. Septem quidem septimane dierum eumdem Pentecosten generant in quo fit peccatorum remissio per Spiritum sanctum. Annorum uero septimane quinquagesimum annum faciunt, qui apud Hebreos iubileus nominatur, in quo similiter terre fit remissio, et seruorum libertas, possessionum restitutio, que pretio fuerant comparata . Septem enim, ut dictum est, septies multiplicati, quinquagesimum ex se numerum  generant, assumpta monade, id est unitate, quam ex futuri seculi figura presumptam esse, maiorum auctoritas tradidit. Fit enim ipsa et octaua semper et prima, imo est ipsa semper una, que est omnis dies. Necesse est ergo baptismus  animarum populo Dei illic occurrere, atque ibi compleri, ubi datur pars octaua; sicut beatus Gregorius Salomonis dicta sapienter edisserens, ait  : »Da partem septem, nec non et octo; quia ignoras quid mali futurum sit super terram .« Partem etenim septem simul et octo damus, quando sic ea, que septem diebus uoluuntur, disponimus, ut per hec ad bona eterna ueniamus. Idcirco autem quadraginta dies post Domini resurrectionem resoluta abstinentia in sola letitia celebrantur, propter  figuram future resurrectionis, ubi iam non labor, sed requies erit, et eterna letitia. Ideo etiam his diebus nec genua in oratione flectuntur; quia, sicut quidam sapiens ait, inflexio genuum penitentie et luctus indicium est. Pentecoste itaque in quo per Spiritum sanctum fit remissio peccatorum, eternam requiem, ut dictum est, significat, ad quam omnis Ecclesia summa cum deuotione suspirat.

Per locum etiam spatiosum usque ad faciem uestibuli porte interioris pertingens, qui in Ezechiele quinquaginta cubitis metiebatur , ipsa eterna felicissimaque requies designatur. Unde et idem locus quinquaginta cubitis dicitur mensuratus. Habet septenarius numerus perfectionem suam,  quia eo die dierum numerus est completus, et per legem Sabbatum in requiem Dei populo datur. Ipse autem septenarius numerus per semetipsum multiplicatus ad quadraginta et nouem ducitur. Cui si monas, id est unus additur, ad quinquagenarium numerum peruenitur; quia omnis nostra perfectio in illius contemplatione unius erit, in cuius nobis uisione, iam minus aliquid salutis et gaudii non erit. Hinc etiam iubileus, ut supradictum est, id est annus quinquagesimus in requiem datus est, quia quisquis ad omnipotentis Dei gaudia eterna peruenerit, laborem et gemitum ulterius non habebit.

 Notandum uero quia locus qui describitur, per quinquaginta cubitos tendi ad faciem uestibuli porte interioris, pertingere memoratur. Non ergo hoc loco propheta iam ipsum uestibulum porte interioris, sed locum interiorem, qui tendit ad uestibulum porte interioris, narrat; per quem locum utique, sicut diximus, spes nostra signatur, que, dum eternam requiem querit, mentem ad uestibulum porte interius dicit. Hoc ipsum enim, quod celestia desideramus, quod ad promissa gaudia suspiramus, quod eterne uite requiem querimus, iam ad interioris uestibuli faciem propinquamus. Signetur ergo per portam fides, per atrium caritas, per locum uero, qui ad faciem uestibuli porte interioris propinquabat, figuretur spes, sine quibus tribus  uirtutibus quisquis iam uti ratione potest, ingredi ad celeste edificium non potest. Habetur ergo fides in porta, quia introducit ad intelligentiam; caritas in atrio, quia mentem dilatat in amorem Dei, et proximi; spes in loco qui quinquaginta describitur cubitis, quia per desideria atque suspiria introducit animum ad secreta gaudia quietis eterne.

Decem quoque cortine que, iubente Domino, per Moysem quinquagenis circulis aureis sibi inuicem innectebantur , omnes Ecclesie fideles presignabant, qui sancti Spiritus dono et caritatis uinculo consociantur. Hanc itaque historiam latius prosequamur, et qualiter decem cortine filios Ecclesie designent, subtilius inspiciamus. Tentoria  ergo, que ansulis assuta, et circulis suspensa, atque innexa funibus ad modum cortinarum, uiginti octo in longum, atque in latum quatuor cubitis distendebantur, omnem credentium plebem prefigurabant, que heret et pendet funibus fidei. Funis enim triplex difficile rumpitur , qui est sancte Trinitatis fides, ex qua pendet, et per quam sustentatur omnis Ecclesia. Quod autem uiginti octo cubitorum in longum, et in latum quatuor cortine unius mensure distenduntur, lex Euangelii designatur  . Septenarius namque numerus legem significare solet pro multis septenariis sacramentis, que consociantur ad quatuor Euangelia. Quatuor septem uicesimum octauum numerum faciunt.  Decem autem cortine fiunt, ut integrum perfectionis numerum faciant et legis Decalogum designent. Que tamen quinquagenis circulis aureis sibimet connectuntur, quia omnes fideles per donum Spiritus sancti fidei et caritatis uinculo sociantur. Quinquagesimus namque numerus, ut iam sepe dictum est, ad Spiritum sanctum pertinet. Unde et quinquagesimo die post Pascha, id est hodierno, Spiritus Paracletus, scilicet Consolator, super apostolos descendit. Reuera Dei et uirginis Filius Ecclesiam suam, id est fideles suos dono sancti Spiritus illustrat, et in unitate uere fidei congregat, aqua baptismatis ab originali peccato emundat, et  ad superne felicitatis brauium, per se et per predicatores suos indesinenter inuitat.

Unde ipse in Cantico spiritualis amoris dulcisona uoce eam alloquitur, dicens: ueni de Libano, sponsa mea; ueni de Libano, ueni, coronaberis .  Libanus quippe dealbatio interpretatur. Quid ergo per Libanum, nisi baptismus intelligitur, in quo sancta Ecclesia aqua sanctificata abluitur et a peccatorum nigredine per Spiritum sanctum, quem recipit, et per Christi fidem dealbatur? Unde scriptum est: Asperges me hyssopo et mundabor; lauabis me, et super niuem dealbabor . De Libano ergo sancta Ecclesia ad coronam uenit, quia in Christi baptismo fidem percipit; sub qua cum Christi gratia meretur, ut premium celeste percipere possit. Sed  quid est quod ter dicitur, ueni, nisi quia in fide, spe et caritate quidquid operatur subsistit? Ut his tribus munita uirtutibus, robur habeat, per quod in uia non lassescat. De fide enim dicitur. Fide mundans corda eorum . Et iterum: Sine fide impossibile est quemquam placere Deo . De spe autem dicitur: Non confundentur omnes qui sperant in te, Domine . Cui iterum dicitur: Quis enim in te sperauit, et derelictus est?  De caritate autem dicitur: Charitas operit multitudinem peccatorum . Et iterum: Si distribuero in cibos pauperum omnes facultates meas, et si tradidero corpus meum ita ut ardeam, caritatem autem non habeam, nil mihi prodest . Et Ioannes apostolus: Deus caritas est  . Potest tamen et aliter intelligi, quod dicitur ter, ueni. uenit sponsa, id est Ecclesia uel sancta anima ad Christum, dum in hoc mundo uiuens, bona que potest operatur; uenit quando in hora mortis a carne exuitur; uenit tertio, quando in die iudicii carnem resumit, et cum Christo thalamum celestem ingreditur. Ibi quippe omnium laborum suorum premia consequetur; ibi iam omnino prostratis et exclusis hostibus gloriose coronabitur. Unde illi consequenter promittitur: Coronaberis de capite Amana, de uertice Sanir et Hermon, de cubilibus leonum, de montibus pardorum . Quid per Amana, Sanir et Hermon, nomina uidelicet montium, nisi potentes huius seculi intelliguntur, qui quanto ditiores, tanto excelsiores et fortiores  apud infimos esse uidentur? Sed de his montibus sancta Ecclesia coronatur; quia, dum regnum eternum predicat, dum exemplo suo omnia, que mundi sunt, uilla esse demonstrat; ipsos etiam potentes ad penitentiam inclinat, et sibi ipsi pro eorum acquisitione coronam in celestibus parat. Sic utique fit, ut humiles Ecclesie filii superbos seculi prosternant, et infimi excelsos inclinent. Unde scriptum est: Omnis uallis implebitur, et omnis mons et collis humiliabitur . Sed quid est quod non solum de montibus, sed etiam de capitibus montium coronanda esse Ecclesia dicitur,  nisi quod impletum uidemus, quia iam ipse excelsiores persone, reges uidelicet et imperatores in Christum credunt, et eius preceptis per eiusdem Ecclesie predicationem obediunt? Reges enim et imperatores, ut dictum est, Christo seruiunt, coronas deponunt humiliter penitendo, in Ecclesia peccatorum suorum ueniam petunt, eamque per sancti Spiritus gratiam consequuntur. Si itaque per capita montium summas personas intelligimus, bene per cubilia leonum et montes pardorum principes quique et ministri seculares designantur, qui crudelitati inseruiunt, et suis dolositatibus decipiunt, quos ui ledere  possunt. Pardi quippe maculas semper in cute portant; per quod quid aliud quam hypocritas uel discordes designant? In  illis quippe, qui crudelitatem sectantur, demones tanquam leones cubant, in illis quasi pardi montes edificant, quos dum uitiis suis aliquas uirtutes admiscere consentiunt, pro omnibus bonis suis laudis gloriam concupiscunt. Hi itaque uere pardorum uarietate mutantur; quia, dum cum uirtutibus etiam uitia sectantur, quasi in uario corio coloris dissimilitudine diuiduntur. Sed de cubilibus leonum et de montibus pardorum Ecclesia coronatur: quia, dum Spiritus sancti magisterio edocta, per eius predicationem crudeles ad pietatem, et hypocrite ad uite humilitatem conuertuntur: pro his omnibus premium percipiet, quod meretur.

uidemus itaque iam, cooperante Spiritus sancti gratia, completum esse in Ecclesia quod Isaias  propheta promisit, dicens: Habitabit lupus cum agno, et pardus cum hedo accubabit .  Nam in sancte caritatis uiscera lupus cum agno habitat, quia hi qui in seculo raptores fuerunt, cum mansuetis ac mitibus intra sinum Ecclesie in pace conquiescunt. Et pardus cum hedo accubat; quia is qui in peccatorum suorum maculis uarius fuit, cum eo qui se despicit et peccatorem fatetur, humiliari in sancta Ecclesia consentit. Ubi et subditur: uitulus, et leo et ouis simul morabuntur ; quia et is, qui per contritum cor ad quotidianum se Deo sacrificium preparat et alter qui tanquam leo ex crudelitate seuiebat et alius qui uelut ouis in innocentie sue simplicitate perdurat, in caulis sancte Ecclesie conuenerunt. Ecce qualis et quante  uirtutis est caritas per Spiritum sanctum de celis a Deo missum diffusa in cordibus fidelium, que diuersitates mentium accendit, concremat, conflat, et quasi in unam auri speciem reformat. Sed in eo quod se electi in diuina caritate sic amant, ad Deum necesse est ut bene operando festinent, quatenus illum in celis uidere mereantur. Unus est enim Dominus ac Redemptor noster cum Patre et Spiritu sancto, qui et hic electorum suorum corda sancto Spiritu illuminat, et ad humanitatem ligat, atque ad supernum amorem per interna desideria semper incitat. Unde et illic subditur: Et puer paruulus  minauit eos. Quis est iste puer paruulus, nisi is de quo scriptum est: Paruulus natus est nobis, et filius datus est nobis?  Qui fideles suos in Ecclesia simul habitantes minat; quia, ne in terrenis rebus corda nostra inhereant, per internum desiderium et sancti Spiritus ignem quotidie inflammat. Et hoc ipsum eius minare est, ad suum nos amorem incessanter accendere ne cum nos uicissim diligimus, mente in hoc exsilio remaneamus, ne quies huius uite sic nobis placeat, ut ad obliuionem celestis patrie perducamur. Unde et donis suis flagella permiscet, ut nobis omne quod nos in seculo prius delectabat, amarescat; et illud sancti Spiritus incendium surgat in animo quod nos ad celeste desiderium inquietet, excitet atque, ut ita dicam,  delectabiliter mordeat, suauiter cruciet et hilariter contristet. Puer ergo nos paruulus minat; quia is, qui paulo minus ab angelis minoratus est , per caritatem quam nobis in Spiritu sancto tribuit, in hoc nos mundo mentem figere non permittit.

Unde Moyses cum per colores uestium electorum uitam exprimeret, in ornamento pontificis bis tinctum coccum iubet adhiberi   . Quid namque per coccum nisi caritas designatur, que semper per amoris flammam accenditur? Sed coccus bis tingitur, quando non solum ex amore Dei, sed etiam ex amore proximi nostra caritas inflammatur. Nam, cum quis sic amat Deum ut commissi sibi proximi curam relinquat, adhuc in eo coccus semel tinctus  est. Et cum quis sic amat proximum, ut minuat desiderium quo flagrare debet ad Deum, non est in eo color tincture geminatus. Debemus ergo amare eos cum quibus uiuimus, et ad illum totis desideriis anhelare, in quo ueraciter uiuamus. Bis tinctus itaque in nobis coccus est, si et hic proximos nostros sicut nos diligimus; et cum ipsis, quos diligimus ad auctorem omnium festinamus, qui ad redemptionem humani generis dilectissimum Filium suum de celis misit, apostolos elegit et erudiuit, et ne aduersa presentis mundi, uel persecutorum rabiem timerent. Spiritu sancto corroborauit, atque ad congregandam a quatuor mundi partibus Ecclesiam suam, per uniuersum mundum  misit.

De cuius uirtutibus beatus Iob inter cetera loquens, ait: Spiritus eius ornauit celos . Quod magnus doctor Ecclesie Gregorius exponens, dicit: Quos celos ornauit Deus, nisi eos de quibus scriptum est: »Celi enarrant gloriam Dei .« Quos tunc procul dubio spiritus ornauit, cum repleuit. Quod, Luca referente, didicimus, qui ait: »Factus est repente de celo sonus, tanquam aduenientis spiritus uehementis, et repleuit totam domum ubi erant sedentes. Et apparuerunt illis dispertite lingue tanquam ignis, seditque supra singulos eorum. Et repleti sunt omnes Spiritu sancto, et ceperunt  loqui uariis linguis, prout Spiritus sanctus dabat eloqui illis .« Ex eo itaque sancti apostoli acceperunt ornamenta uirtutis, quos immensa antea possidebat feditas timoris. Scimus utique quia ille celorum, id est apostolorum primus, ante acceptam huius Spiritus sancti gratiam, quoties dum mori timuit, toties uitam negauit. Qui non penis, non afflictionibus, non terribili potestate cuiusquam, sed unius mancipii sola est interrogatione prostratus. Et quidem mancipium, ne sexus firmior terribile demonstraret, ancilla inquirente est tentatus. Rursumque ut alius sexus infirmitas etiam officii sui deiectione uilesceret, non ab ancilla tantummodo, sed ab ostiaria est ancilla requisitus. Ecce quam uilis est ad tentandum persona requisita! ut aperte proderetur, quanta  eum timoris infirmitas possideret, qui nec ante uocem ostiarie ancille subsisteret. Sed iam hic paulo ante timidus, qualis post aduentum sancti Spiritus exstiterit, audiamus. Certe, Luca teste, didicimus, contra sacerdotes et principes quanta Dominum auctoritate predicabit. Nam cum, facto miraculo, questio fuisset exorta, et sacerdotum principes, seniores ac Scribe in apostolorum persecutionem concurrerent, eos in medio statuentes, in qua uirtute miraculum fecerint, percunctari curauerunt. Quibus repletus sancto Spiritu Petrus dixit: »Principes populi et seniores, si nos hodie diiudicamur in benefacto hominis infirmi, in quo iste saluus est, notum sit omnibus uobis, et omni plebi Isrel; quia in nomine Iesu Christi Nazareni quem uos crucifixistis, quem Deus  suscitauit a mortuis, in hoc iste astat coram uobis sanus .« Cumque contra hec persequentium furor excresceret, eosque sacerdotes ac principes Iesum predicare prohiberent; contra iram principum, qua auctoritate Petrus excreuerit, indicatur cum illic protinus subditur: »Petrus et apostoli dixerunt: Obedire oportet Deo magis quam hominibus .« Sed cum auctoritatem predicantium apostolorum resistentium sacerdotum precepta non premerent, ad flagella peruenitur. Nam subditur: »Tunc principes sacerdotum cesis denuntiauerunt, ne omnino loquerentur in nomine Iesu, et dimiserunt eos.« Sed quia apostolorum uirtutem nec flagella premere ualuerunt, patenter ostenditur cum protinus  subinfertur. »Et illi quidem ibant gaudentes a conspectu concilii, quoniam digni habiti sunt pro nomine Iesu contumeliam pati.« Mox etiam post flagellorum gaudia quid agerent, indicatur: »Omni autem die in templo et circa domos non cessabant docentes et euangelizantes Iesum Christum.« Ecce ille paulo ante timidus, iam linguis loquitur, miraculis coruscat, infidelitatem sacerdotum ac principum libera uoce increpat, ad predicandum Iesum exemplum auctoritatis ceteris prestat, et ne in nomine Iesu loqui debeat, uerberibus prohibetur, nec tamen compescitur. Contemnit flagella cedentium, qui paulo ante requirentium uerba timuerat. Et qui ancille uires requisitus  expauit, uires principum cesus premit. Sanctus enim apostolus iam Spiritus sancti caritate solidatus, huius mundi altitudines, libertatis calce deprimebat, ut in imo esse cerneret, quidquid contra Creatoris gratiam altum tumeret. Hec sunt ornamenta celorum, ut supradictum est, quibus Deus ornauit celos. Hec sunt dona sancti Spiritus, que diuersis manifestari solent uirtutibus. Quas occulte dispensationis munere diuisas Paulus enumerat, dicens: »Alii quidem per Spiritum datur sermo sapientie; alii autem sermo scientie secundum eumdem Spiritum; alteri fides in eodem spiritu; alii gratia sanitatum in uno spiritu; alii operatio uirtutum; alii prophetia; alii discretio spirituum; alii genera linguarum; alii interpretatio sermonum. Que mox generali diffinitione  concludens, ait: Hec autem omnia operatur unus atque idem spiritus, diuidens singulis prout uult . De his etiam celis in Psalmo dictum est: »uerbo Domini celi firmati sunt .« De his quoque ornamentis Spiritus subditur: »Et spiritu oris eius omnis uirtus eorum .«

Ac si apertius diceret: Firmati sunt celi, non a se, sed uerbo Domini, id est Filio Patris; et spiritu oris eius, scilicet Spiritu sancto qui procedit a Patre et Filio, qui est os Patris, solidata est uirtus eorum; et non pars tantum, sed omnis uirtus eorum solidata est, quia nichil a se habuerunt, quasi a Deo fieret supplementum. Nota unum opus esse uerbi, id est Filii, et Spiritus sancti. Idem est enim omnis uirtus eorum quod firmati sunt. Hoc ergo  facit Filius et Spiritus sanctus; sed nunquid sine Patre? Imo uero Pater per uerbum suum et Spiritum sanctum operatur, qui docet et corroborat columnas celi, predicatores scilicet Ecclesie. Bene itaque dicitur: Spiritus eius ornauit celos; quia predicatores sancti, nisi promissa Spiritus sancti Paracleti dona perciperent, nullo fortitudinis decore claruissent.

uerbo igitur Domini celi firmati sunt, scilicet doctrina et operatione Filii Dei, celi, id est apostoli pluentes doctrinis, tonantes minis, coruscantes miraculis, firmati sunt spe et caritate. Filius Dei uerbum dicitur, quia interpretatur nobis uoluntatem Dei Patris. Et Spiritu oris eius, id est Spiritu  sancto misso de celis ab ore eius, scilicet a Christo, qui est os Patris, qui per illum nobis locutus est Deus Pater. Hic ostenditur, quia Spiritus sanctus non solum a Patre, sed etiam a Filio procedit. Sic enim ipse Dei et uirginis Filius discipulis suis ait: Si non abiero, Paracletus, scilicet Spiritus consolator non ueniet ad uos; si autem abiero, mittam eum ad uos . Procedit ergo Spiritus sanctus a Patre, procedit et a Filio, mittitur a Patre, mittitur et a Filio, quia idem Spiritus sanctus unius uoluntatis et operationis est cum Patre et Filio. Ab illo Spiritu est omnis uirtus apostolorum, uidelicet quod sunt minis tonantes, miraculis coruscantes,  et in passione constantes. In specie itaque ignis super eos Spiritus sanctus descendens, ad tolerandam persecutorum rabiem fortes reddit; et ad erudiendam Ecclesiam, perfecte illos interius omnem ueritatem docuit.

De hoc spirituali igne Ieremias propheta futurum quasi iam preteritum ponens, in persona Ecclesie figurate loquitur, dicens: De excelso misit ignem in ossibus meis, et erudiuit me . Ac si aperte diceret: Deus Pater de se et de excelso Filio suo Iesu Christo, per quem omnia operatur, misit ignem sancti Spiritus in ossibus meis, id est in apostolis, qui in Ecclesia aduersa pro Dei et proximi diletione tolerando, et bona operando, ceteris sunt fortiores, et sic erudiuit me spirituali doctrina.

 Allegorice. Qui de Iudeis uel de gentilibus crediderunt, et una Ecclesia facti sunt, merito dicunt: De excelso misit ignem in ossibus meis, id est Spiritum sanctum, quo corroborarentur queque fortia uirtutum, et eruditur diuinitus ipsa Ecclesia, ne ultra idolis seruiat, uel mundi delectationes querat. Quod bene significat MEM littera, que ex ipsis donis Spiritus sancti interpretatur, quibus gratulabunda eruditam se dicit Ecclesia, ut eumdem Dei Filium cum Patre et Spiritu sancto caste amet et diligat. Ex ipsis etiam uitiis penitendo, erubescit Ecclesia, quibus antea deseruierat.

Sequitur: Expandit rete pedibus meis conuertit me retrorsum. Ac si patenter dicat: Expandit rete spiritualis doctrine pedibus meis, id est uoluptatibus  mee carnis: et conuertit me retrorsum, de uitiis ad uirtutes, de infelicitate  ad fidem ut audirem uocem post tergum monentis. Ac si apertius diceret: Expandit pedibus meis rete predicationis, ne eam post uanitatem errorum et carnalium concupiscentias desideriorum. Unde est illud: Ab omni uia mala prohibui pedes meos, ut custodiam uerba tua . Quasi diceret: Conuertit me retrorsum, ut post ipsum irem, non preirem. Hoc rete sanctis apostolis commissum est, ut de mari huius seculi rationales pisces extrahant. Iterum in persona Ecclesie propheta subiungit dicens: Posuit me desolatam. Ac si diceret: Posuit me desolatam terreno solatio, tota die merore confectam,  id est omni tempore presentis uite dolore et desiderio future beatitudinis. Quo desiderio Psalmista diu flagrans, imo fatigatus dicebat: Fuerunt mihi lacryme mee panes die ac nocte . Posuit me, inquit, desolatam, presentibus scilicet bonis, que mihi prius solatio fuerant; tota die merore confectam, dolore uidelicet presentium tribulationum, et merore futurorum bonorum. Iterum hec Ieremie prophete sententia repetatur, ut ad utilitatem anime tenacius animo infigatur.

De excelso misit ignem in ossibus meis, etc. Moraliter. Dum anima pro peccatis a Domino corripitur, ad se rediens salubriter compungitur, et in ossibus  suis, id est in cogitationum medullis a Domino uenisse ignem protestatur. Unde diuinitus castigatur, et eruditur. Et quia sentit doctrine Dei retia coram pedibus suis expansa, conuertitur retrorsum, abstinet ab illicitis, luxum uoluptatis et concupiscentiam in lacrymas conuertit, et igne sancti Spiritus interius succensa, ac diuini sagitta amoris uulnerata, tanto fortius merore confecta plangit, et presentis uite consolationem non recipit, quanto uerius per uaria desideria se aberrasse cognoscit.

Unde bene Ezechiel, cum ei in uisione edificium ostenderetur in monte, figurate loquens, ait: uir cuius erat species quasi species eris, mensus est thalamum uno calamo in longum, et uno calamo in  latum . Beatus Gregorius Scripturarum subtilissimus indagator accedat, et huius uersiculi nobis profunditatem exponat. In thalamo, ait, quid soleat agi, consideremus, atque exinde hoc quod in sancta Ecclesia agitur, colligamus. In thalamo quippe sponsus et sponsa federantur, sibique in amore iunguntur. Quid ergo sunt in sancta Ecclesia thalami, nisi illorum corda, in quibus anime per spiritualem amorem, inuisibili sponso iunguntur, ut eius desiderio ardeant, et nulla iam, que in mundo sunt, concupiscant, presentis uite longitudinem penam deputent, exire de corpore, et ad celestem patriam celeriter pertingere festinent, et amoris amplexu in celestis sponsi uisione requiescere optent? Mens itaque  que iam talis est, nullam presentis uite consolationem recipit, sed ad illum, quem diligit, medullitus suspirat, feruet, anhelat, anxiatur; uilis ei fit ipsa sui corporis salus, quia transfixa est uulnere amoris. Unde ipsa sancta anima sponsa Christi in Cantico spiritualis amoris dicit: »uulnerata caritate ego sum .« Mala autem salus est cordis, que dolorem nescit huius uulneris. Cum uero anhelare in celeste iam desiderium, et sentire uulnus amoris ceperit, fit anima salubrior ex uulnere, que prius egrotabat ex salute. Menti autem sponsum suum Christum fortiter amanti mora uite presentis, non parua uel uana solet esse consolatio, si per hoc quod ipsa ab eius uisione differtur, aliorum anime eius uerbo proficiant, et ad celestem sponsum amoris facibus inardescant.  Meret, quia differri se conspicit. Triste est ei omne quod aspicit, quia illum nondum uidet, quem uidere concupiscit. Sed, ut dixi, non parua est consolatio, si cum uidere illum anima differtur, per eam multe alie ad regnum colligantur: ut tarde cum multis uideat, quem sola citius uidere uolebat.

Unde rursus in eisdem Canticis ipsa anima sancta Christi sponsa dicit: »Fulcite me floribus, stipate me malis; quia amore langueo .« Quid namque sunt flores, nisi anime bonum iam opus inchoantes, et desiderio celesti redolentes? Quid mala de floribus, nisi perfecte iam bonorum mentes, que ad fructum perueniunt boni operis de initio sancte propositionis?  Que ergo amore languet, fulciri querit floribus, stipari malis, quia si adhuc non permittitur uidere illum quem desiderat, tamen magna est ei consolatio, si de aliorum profectibus letetur. Anima ergo sancto amore languida floribus malisque fulciatur, ut requiescat in bono opere proximi, que adhuc contemplare non ualet uultum Dei. Pensemus qualis thalamus Pauli mens fuerat, qui dicebat: »Mihi uiuere Christus est, et mori lucrum .« Omnipotenti Deo in quanto se amore coniunxerat, qui sibi uitam Christum tantummodo, et mori lucrum esse deputabat! Hinc est quod iterum dicit: »Cupio dissolui, et esse cum Christo.« Sed ecce qui dissolui desideras, o sancte Paule, quo amore langueas, ostende. Quia interim differri te conspicis, fulciri, queso,  floribus, quomodo non queris? Quero, inquit, plane. Nam sequitur: »Permanere autem in carne, necessarium propter uos.« Ac si aperte dicat: Quantum ad me, iam uellem dissolui, et esse cum Christo; sed necessarium est propter uos, me sic permanere in carne, ut uestris fultus profectibus, imo coronatus, uobiscum possim ad Christum peruenire. Unde ipse proficientibus discipulis ait: »Que est enim nostra spes, aut gaudium, aut corona glorie? Nonne uos ante Dominum nostrum Iesum Christum? « Hinc est quod predictus thalamus uno calamo in longum, et uno calamo in latum dicitur mensus Longitudo quippe ad longanimitatem exspectationis pertinet, et latitudo ad amplitudinem caritatis. Tantum ergo unusquisque thalamus habet in longitudinem,  quantum et in latitudinem habere potuerit; quia mens celesti desiderio succensa, quantum amorem habuerit ad colligendum Deo proximum, tantum et longanimitatis exhibet ad exspectandum Deum. Et patienter portat moras longitudinis, quia se in profectum proximi dilatat amplitudo caritatis. Potest etiam ipsa longitudo longanimitate patientie que exhibetur proximo designari. Et quia latitudo caritatem significat, que signum mentis aperit, et amicos simul atque inimicos in amorem recipit; tanta est longitudo, thalami, quanta latitudo; quia quantum mens lata fuerit per amorem, tantum erit patiens per longanimitatem. Si desisti amare, desisti tolerare. Quem enim minus diligimus, minus toleramus;  quia torpente fastidio citius facta proximi adducuntur in grauedinem ponderis, que nobis non leuigat penna caritatis.

Misit ergo Deus ignem sancti Spiritus de excelso in ossibus, id est in fortioribus sancte Ecclesie uiris, in prophetis scilicet et apostolis, quos eodem sancti Spiritus igne illuminauit et corroborauit, ita ut minas persecutorum et tormenta passionum Dei amore ac celestis patrie desiderio equanimiter tolerarent, et cum omni fiducia sancte Trinitatis fidem per uniuersum orbem predicarent.

 Hos nimirum sanctos fortissimosque predicatores, prophetas scilicet et apostolos eorumque successores,  super quos sancta Ecclesia, iubente Domino, edificatur, bases argentee ac fusiles, et tabule deaurate prefigurabant, quas Dominus per Moysem in tabernaculo federis erigi precipiebat . Quid aliud per tabulas deauratas accipimus, nisi sanctos apostolos, et post eos ceteros Ecclesie doctores, qui Euangelium Christi predicantes in uniuersum mundum dilatantur? Quid uero per bases argenteas, nisi, ut predictum est, prophete signantur, qui sibi superimpositas tabulas ipsi firmi ac fusiles sustinent. Quia uidelicet apostolorum, ceterorumque Ecclesie predicatorum uita, dum illorum predicatione instruitur, eorum auctoritate fundatur, unde et coniuncte bine bases singulis tabulis supponuntur; quia, dum prophete  sancti in uerbis suis de mediatoris incarnatione concordant, subsequentes predicatores Ecclesiam indubitanter edificant, ut cum a semetipsis non discrepant, illos robustius interius figant. Nec immerito bases quibus prophete signantur, ut ex argento fieri debeant, precipitur. Argenti quippe claritas ex usu seruatur; sine usu uero in nigredinem uertitur. Prophetarum quoque dicta ante mediatoris aduentum, quia in usu spiritualis intelligentie non erant, quasi nigra remanebant. At postquam mediator Dei et hominum ueniens, ea ante oculos nostros incarnationis sue manu tersit, quidquid lucis in eis latebat, inclaruit, sensumque Patrum precedentium in usum reddit, quia uerba rebus exposuit. Quod autem argenteas bases et tabulas deauratas  fecit, ostendit precepta apostolorum longe clariora esse quam prophetarum.

Recte igitur apostolos Iesu Christi cunctis doctoribus testamenti ueteris preponimus, quia per sancti Spiritus dona, que in hac festiuitate largiter uisibiliterque perceperunt, subtilius atque apertius salutem animarum, ac Dei uoluntatem nobis predicauerunt  . Quid autem nos sanctorum apostolorum uitam miramur, cum ipsi quoque antiqui Patres illorum uitam considerantes, ualde admirati sunt? An non Ecclesie doctorum uirtutes Psalmista admiratus est, cum dicebat: Mihi autem nimis honorificati sunt amici tui, Deus; nimis confortatus est principatus eorum . Quod  de quibus amicis dicat, ueritas in Euangelio demonstrat, dicens: uos amici mei estis, si feceritis que ego precipio uobis . Isaias quoque illorum uitam in spiritu intuens, ait: »Qui sunt isti, qui ut nubes uolant, et quasi columbe ad fenestras suas? « Recte autem predicatores sancti nubes appellati sunt, quia uerbis pluunt; et miraculis coruscant. Qui uolare quoque ut nubes dicuntur, quia in terra uiuentes, extra terram fit omne quod agunt. Unde et per quamdam nubem dicitur: »In carne enim ambulantes, non secundum carnem militamus .« Priores enim patres coniugiis utebantur, filios procreabant, substantias possidebant,  curis familiaris rei intendebant. Istos autem per prophetie iam spiritum prouidens substantias deserere, coniugia non appetere, filios non procreare. nichil in terra querere, nichil possidere; non eos uelut homines per terram ambulantes, sed ut nubes uolantes nominat. uolant enim qui quasi terram non tangunt, quia in ipsa nichil appetunt; quia ad fenestras suas quasi columbe sunt; quia per mansuetudinis sue spiritum oculis nichil concupiscunt.

Allegorice. Isti sunt septem filii, qui beatissimo Iob , id est Iesu Christo Dei et hominis Filio, nati sunt, cuius ille uulneratus ac flagellatus Iob in operibus suis typum tenuit  . Iob namque dolens interpretatur. Quem ergo alium ille infirmus et percussus Iob suo nomine significabit, nisi illum  de quo propheta loquitur, dicens: Dolores nostros ipse portauit?  In septenario numero, ut ait beatus Gregorius  , summa perfectionis exprimitur. Nati sunt ergo per fidem Iesu Christo septem filii, ad predicandum scilicet uiriliter incedentes apostoli: qui, dum perfectionis precepta peragunt, quasi superioris sexus fortitudinem in conuersatione tenuerunt. Hinc est enim quod perfectione gratie septiformi Spiritu implendi, duodecim sunt electi. A septenario quippe numero, in duodenarium surgitur. Nam septenarius suis in se partibus multiplicatus, ad duodenarium tenditur, siue enim quia quatuor per tria, seu tria per quatuor ducantur, septem in duodecim uertuntur. Unde sancti apostoli, quia Trinitatem in quatuor mundi partibus predicare  mittebantur, duodecim sunt electi, ut etiam numero perfectionem ostenderent, quam uita et uoce predicarent.

»Nate sunt etiam illi tres filie.« Quid in filias, nisi infirmiores fidelium plebes accipimus? Que etsi ad perfectionem operis nequaquam forti uirtute permanent, fidem tamen sanctissime Trinitatis cognitam constanter tenent. In septem ergo filiis ordo predicatorum, in tribus uero filiabus multitudo signatur auditorum. Possunt etiam per tres filias tres ordines fidelium designari. Post filios quippe filie nominantur, quia post apostolorum conspectam fortitudinem tres distinctiones fidelium in Ecclesie conuersatione facte sunt, pastorum uidelicet, continentium atque  coniugatorum. Unde Ezechiel propheta tres liberatos uiros audisse asserit; Ne scilicet, Danielem et Iob . Quid enim per Ne qui arcam in undis rexit, nisi prepositorum ordo signatur, qui dum ad formam uite populis presunt, sanctam Ecclesiam in tentationibus  fluctibus regunt? Quid per Danielem, cuius mira abstinentia scribitur , nisi continentium uita figuratur, qui dum cuncta, que mundi sunt, deserunt, despecte Babylonie alta mente dominantur? Quid per Iob, nisi bonorum coniugum uita signatur, qui de rebus mundi, quas possident, dum pia opera faciunt, quasi per terre uiam ad celestem patriam tendunt? Quia igitur post sanctos  apostolos tres fidelium distinctiones iste secute sunt, recte post filios tres filie nate monstrantur.

Sequitur: »Et ibant filii eius, et faciebant conuiuium per domos, unusquisque in die suo.« Filii facturi conuiuia per domos ibant, cum predicatores apostoli in diuersis mundi regionibus uirtutum epulas audientibus quasi edentibus ministrabant. Unde et eisdem filiis de esurientibus plebibus dicitur: »Date illis uos manducare ,« Et rursum: »Si dimisero eos ieiunos, deficient in uia .« Ac si ille piissimus Pater condolens nostre miserie apostolis diceret: In predicatione uestra uerbum consolationis accipiant, ne a ueritatis pabulo ieiuni remanentes, etiam huius uite labore succumbant. Que conuiuia quomodo exhiberentur, adiungitur, cum  protinus subinfertur: »Unusquisque in die suo.« Si ignorantie obscuritas sine dubitatione nox cordis est, intellectus non immerito dies uocatur. Unde et per Paulum dicitur: »Alius iudicat diem inter diem, alius iudicat omnem diem .« Ac si aperte dicat: Alius quedam nonnullis intermissis intelligit; alius uero omnia ita ut sunt uiuenda  cognoscit. Unusquisque ergo filius in die suo conuiuium exhibet, quia sanctus quisque predicator iuxta mensuram illuminate intelligentie mentes audientium epulis ueritatis pascit. In die suo beatus Paulus conuiuium fecerat, cum dicebat: »Beatiores erunt, si sic permanserint,« scilicet in uirginitate, »secundum consilium meum .« De die suo unumquemque admonebat cogitare cum diceret: »Unusquisque  in suo sensu abundet .«

Sequitur: »Et mittentes uocabant tres sorores suas, ut comederent et biberent cum eis.« Sorores filii ad conuiuium uocant, quia infirmis auditoribus sancti apostoli refectionis superne gaudia predicant; eorumque mentes, quia ueritatis pabulo ieiunas aspiciunt, diuini eloquii opulis pascunt. Bene autem dicitur: »Ut comederent et biberent cum eis.« Scriptura enim sacra aliquando nobis cibus est, aliquando potus. Cibus est in locis obscurioribus, quia quasi exponendo frangitur, et manducando glutitur. Potus uero est locis apertioribus, quia ita bibitur ut inuenitur. Cibum uidit propheta Scripturam sacram; quia exponendo frangeretur, cum dicebat: »Paruuli  petierunt panem, et non erat qui frangeret eis .« Potum uidit Scripturam sacram, cum diceret: »Omnes sitientes uenite ad aquas .« Si potus aperta mandata non essent, per semetipsam ueritas non clamaret: »Si quis sitit, ueniat, et bibat .«

Iterum subiungens, ait: »Cumque in orbem transissent dies conuiuii, mittebat ad eos Iob, et sanctificabat eos. Consurgensque diluculo offerebat holocausta per singulos.« In orbem dies conuiuii transeunt,  cum predicationum ministeria peraguntur. Peractisque conuiuiis, holocaustum Iob pro filiis obtulit, quia pro apostolis deprecatione  redeuntibus Deum Patrem iehsu Christus exorauit. Bene autem mittendo sanctificare dicitur; quia, dum Spiritum sanctum Paracletum, qui ex Patre et a se procedit, discipulorum cordibus infudit, quidquid culpe inesse potuit, emundauit. Recteque ad offerenda holocausta diluculo consurgere perhibetur; quia per hoc quod pro nobis intercessionis sue uocem immolat, discussa erroris nocte perfidie  tenebras nostre mentis illustrat.

»Dicebat enim: Ne forte peccauerint filii mei, et benedixerint Deo in cordibus suis.« Deo quippe benedicere est, id est maledicere, de eius munere sibi  gloriam prebere. Unde recte sanctis apostolis post predicationem Dominus pedes lauit , ut uidelicet aperte demonstraret, quia plerumque et in bono opere peccati puluis contrahitur: et inde loquentium uestigia inquinantur, unde audientium corda mundantur. Nam sepe nonnulli dum exhortationis uerba faciunt, quamlibet tenuiter sese intrinsecus, quia per eos purgationis gratia deriuatur, extollunt. Cumque uerbo aliorum praua opera diluunt, quasi ex bono itinere puluerem male cogitationis sumunt. Quid ergo fuit, post predicationem pedes discipulorum lauare, nisi post predicationis gloriam cogitationum puluerem tergere, gressusque cordis ab interna elatione mundare? Nec obstat ab omnimoda mediatoris scientia, quod dicitur: »Ne forte peccauerint  filii mei.« Nam cuncta sciens, sed in semetipso ignorantiam nostram suscipiens, atque dum suscipit, docens; nonnunquam quasi ex nostra dubitatione loquitur, sicut alibi dicit: »Cum uenerit Filius hominis, putas, inueniet fidem super terram?«

»Sic faciebat Iob cunctis diebus.« Iob cunctis diebus sacrificium offerre non cessat, quia sine intermissione pro nobis holocaustum Redemptor noster immolat, quia sine cessatione Deo Patri suam pro nobis Incarnationem demonstrat. Ipsa quippe illius Incarnatio nostre emundationis est oblatio. Cumque se hominem ostendit delicta hominis interueniens diluit, et humanitatis sue mysterium perenne sacrificium  immolat, quia et hec sunt eterna que mundat. Fide igitur Deus sanctorum apostolorum corda mundauit, Spiritu sancto docuit, et contra omnia aduersa roborauit  , eisque uineam suam, id est sanctam Ecclesiam perditis malis operariis excolendam tradidit, atque ut fructum temporibus suis reddant, precepit.

De qua uinea Salomon in Canticis spiritualis amoris ait: uinea fuit pacifico in ea que habet populos: tradidit eam custodibus .  iehsu Christus Dei et uirginis Filius recte pacificus esse  dicitur, quia per ipsum omne humanum genus Deo reconciliatur. Huic ergo pacifico uinea fuit, quia in labore preceptorum carnalium Synagogam plantauit. De qua dicitur: uinea Domini Sabaoth domus Isrel est . Que uinea, in ea que habet populos, exstitit; quia in lege posita est, que multos sub se populos collegit. De quibus dicitur: Populi meditati sunt inania . Hanc uineam custodibus tradidit, quia Synagogam Moysi et ceteris testamenti ueteris Patribus custodiendam subiecit. De qua bene subditur: uir affert pro fructu eius mille argenteos. Hec uinea fructum protulit, quia ex Synagoga botrus ille magnus, qui de terra promissionis allatus est, Christus uidelicet iehsu per humanitatem processit.

 Latius ergo, si placet, testamenti ueteris historiam percurramus, ut qualiter botrus ille prelo crucis expressus, ubertate spiritualis uini Ecclesie filios reficiat, plenius intelligere possimus. Misit itaque Moyses duodecim exploratores ad terram sanctam, ut illam considerarent, et ex ea fructus afferrent.  Exploratores quoque isti ad explorandam uberem terram missi, qui terruerunt populum ne crederent accipere posse terram a Domino repromissam, Scribarum et Phariseorum figuram tenuerunt. Nam, sicut illi per Moysem missi sunt, ut terre fecunditatem sollicita consideratione tractarent; ita isti per legem et prophetas iussi sunt, ut Scripture testimonio Dominicum specularentur  aduentum; in quo erat terra, id est humanitas nostra, quam de uirgine sine peccato assumpsit; in quo etiam regnum Dei, et ubertatem spiritualium fructuum, nec non et uitam eternam consequi possent. Sed, sicut ipsi exploratores desperatione terrueruut populum, ne de Dei promissione confiderent, ita Scribe et Pharisei suaserunt populo Iudeorum ne crederent in Christum, ad Aegyptum, id est ad delectationes seculi huius redire cupientes, repudiantes manna fidei, querentes ollas peccatorum nigras, et cepas blasphemiarum putidas, et pepones uitiorum, ac libidinum corruptionem marcentes. Ille autem botrus quem in ligno de terra promissionis duo adduxerunt uectores, Christum utique prefigurabat, de terra semper uirginis  Marie secundum carnem terrene stirpis natum, gentibus promissum, ligno crucis suspensum. Duo baiuli, qui sub onere botri illius incedebant, uterque est populus, Iudaicus uidelicet et gentilis, quorum prior Iudaicus cesus et auersus, ignarus presentis gratie, et pressus onere suspensi, cui subiicitur iudicanti. Unde dicitur: Obscurentur oculi eorum ne uideant, et dorsum eorum semper incurua . Qui uero posterior ueniebat, populi gentium figuram gerebat, qui credens in  Christum, pre oculis illum habens, semper eum portans uidet, et quasi seruus dominum et discipulus magistrum sequitur, sicut ipse Dominus in Euangelio ait: Si quis uult post me uenire, abneget semetipsum, et tollat crucem suam, et sequatur me . Hic  est autem botrus, qui effusum in salutem nostram uinum sanguinis sui crucis contritione perfudit, atque expressum passionis sue calicem Ecclesie propinauit. Hic est botrus quem malogranata socia nostra scilicet mater Ecclesia diuini muneris adiuta, secuta est. Habens intra se per similitudinem granorum, multitudinem populorum; per ruborem sacri sanguinis Christi signaculo coruscantem, habentem etiam intus distincta grana, sicut Apostolus ait, diuersa carismatum  dona sancti Spiritus gratia distributa . Quibus omnibus indignos se increduli iudicantes, terram carnis Christi fluentem lac et mel accipere non meruerunt, quam per fidem serui eius, id est Christiani populi consecuti sunt. De cuius doctrina quotidie dicit Ecclesia: Quam dulcia faucibus meis eloquia tua super mel ori meo . Ficus autem, quem cum botro de terra promissionis attulerunt, in imaginem  habuisse euangelicis edocetur exemplis; sicut et botrum constat figuram Saluatoris ostendere, quemadmodum in Canticis canticorum Ecclesia de Christo dicit: Frater meus ut botrus cypri ; quia nec Christus sine lege, nec lex sine Christo  esse poterit.

 Hec igitur uinea, supradictum est, quam Deus de Aegypto transtulit, fructum protulit; quia Synagoga Christum secundum carnem generauit. De quo fructu Deus Pater ad Dauid ait: De fructu uentris tui ponam super sedem tuam . Unde et Apostolus scribit: Quorum patres, et ex quibus Christus secundum carnem processit . Pro hoc ergo fructu uir mille aureos affert, quia pro Christi amore quisque seruus Dei libenter contemnit cuncta que possidet. Per mille quippe argenteos in hoc loco omnem terrenam substantiam intelligimus, de qua beatus Petrus apostolus ait: Argentum, et aurum non est mihi . Pro fructu ergo uinee uir mille argenteos affert, quia  quisquis uiriliter se habet in fide, quam suscepit, libenter perfecte omnia terrena relinquit, ut Christum ueraciter habeat, in quem credit. Millenarius enim perfectus est numerus, ideoque per eum perfectio rei cuiuslibet demonstratur. Hos argenteos in primitiua Ecclesia illi offerebant, de quibus in Actibus apostolorum scriptum est: Quotquot autem possessores agrorum, aut domorum erant, uendebant; et afferentes pretia eorum que uendebant, ponebant ante pedes apostolorum; diuidebantur autem singulis  prout cuique opus erat . Isti congregati, uidelicet sancti apostoli, ceterique discipuli, aliam uineam, scilicet sanctam Ecclesiam, Christo iuuante et Spiritus sancti gratia cooperante, construxerunt, et ut boni agricole sanguine suo eam propagauerunt, suisque predicationibus usque ad fines terre dilatauerunt, ut iam mundum pene uniuersum impleat, et fructum locata sanctis agricolis suis temporibus reddat. Unde in Euangelio, Domino interrogante, principes sacerdotum et Pharisei respondentes, dixerunt: Malos male perdet, et uineam suam locabit aliis agricolis, qui reddant ei fructum temporibus suis . De qua uinea iam bonis agricolis locata ipse pacificus Dei scilicet uirginisque Filius in eisdem Canticis subsequenter  dicit: uinea mea coram me est .

Reuera coram ipso uinea sua existit; quia, perditis malis agricolis, sanctam Ecclesiam bonis doctoribus Spiritu sancto illuminatis benigno respectu erudit. Cui iterum congratulans ait: Mille tui pacifici, et ducenti his, qui custodiunt fructus eius . Qui sunt isti pacifici, qui mille dicuntur esse; et ducenti, nisi illi superiores argentei, quos, dum pro Christo perfecte relinquimus, pacem per eorum distributionem cum sanctis apostolis, qui pro Christo omnia contempserunt, nobis ipsis acquirimus? Unde et in Euangelio Dominus precipit, dicens: Facite uobis amicos de mammona iniquitatis, ut cum defeceritis, recipiant uos in eterna tabernacula  . Sed quid per ducentos intelligimus, nisi duplicem retributionem, anime uidelicet et corporis, quem  acquirimus, dum eos, id est terrenam substantiam in hoc mundo perfecte pro Christo contemnimus? Mille ergo et ducenti argentei Ecclesie existunt; quia, dum fideles quique omnia que possident ex toto relinquunt, et pacem cum sanctis sibi faciunt, presentis uite remunerationem cum celesti percipiunt. Ille utique cum sanctis pacem facit, qui eorum imitator existit. Et hoc est quod ait Dominus in Euangelio: Qui reliquerit domum, aut patrem, aut matrem, aut fratres, aut sorores, aut filios, aut agros propter nomen meum, centuplum accipiet, et uitam eternam possidebit . Sed quibus ista remuneratio sic  duplicatur, nisi his qui custodiunt fructus eius? Qui sunt autem, qui fructus uinee custodiunt, nisi illi qui in sancto opere, quod ceperunt, perseuerantes existunt? Opus enim, quod sancto desiderio incipitur, si constantia mentis usque ad finem non tenetur, sine fructu habetur, quia immature ad hoc unde processerat, uacuatur. Unde Dominus in Euangelio ait: Qui perseuerauerit usque in finem, hic saluus erit . Hec igitur uinea, id est sancta Ecclesia extunc cepit extendere palmites suos a mari usque ad mare, et a flumine usque ad terminos  orbis terrarum ; quando Synagoga odio nominis Christi exarsit in persecutione apostolorum. Malitia stimulante, de finibus suis precones ueritatis expulit, et in sue prauitatis perfidia frigida ac destituta remansit.

Unde Ezechiel propheta in uisione sua figurate loquens, ait: uidi, et ecce uentus turbinis ueniebat ab aquilone; et nubes magna, et ignis inuoluens . Quod beatus Gregorius secundum datam sibi a Deo sapientiam exponens, dicit  . Pro eo quod uentus aquilo constringit in frigore, etc., usque ad: »Nobilis in portis uir eius,« scilicet Christus, »cum sederit cum senatoribus terre ,« id est cum patriarchis et prophetis atque apostolis, ceterisque Ecclesie doctoribus. Sed nos miseri in  hac lacrymarum ualle positi, nequaquam animum ab infimis delectationibus auertere, et ad celestia desideranda erigere ualemus; nisi prius celesti inspiratione tacti fuerimus. Mens itaque hominis nec terrena contemnere, nec iudicium Dei perfecte potest formidare, nisi preuenta fuerit diuini amoris lumine.

Unde in libro beati Iob dicitur: Audiet auditionem in terrore uocis eius, et sonum de ore illius procedentem . Quod beatus Gregorius exponens, ait  : uox Dei non in gaudio, etc., usque ad Spiritus sancti gratia compunctus quotidianis fletibus insequatur.

Sancta igitur Ecclesia Dei uocem in terrore audiuit; quia, dum in apostolis ceterisque discipulis  Spiritus sancti gratiam accepit, predicatione apostolica a diaboli seruitute recessit, et ad Dei timorem atque amorem sese conuertit, atque ad contemplandum uerum Deum et hominem Iesum Christum iam in Dei Patris dextera regnantem erexit. Recte siquidem humana mens cum in contemplatione subleuata celesti inspiratione aliquid audit uel conspicit, statim terretur; quia uas fragile magnum superni luminis pondus ferre non patitur. Unde Abraham cum Deum loquentem audisset, ait: Loquar ad Dominum meum, cum sim terra et cinis . Cum enim seipsum terram et cinerem uocauit, sese procul dubio in conspectu Dei humiliauit. Nam et Daniel postquam terribilem quamdam uisionem uidisset,  ait: Ego autem elangui et egrotaui per dies plurimos .

Elias etiam postquam incircumscripte, diuine substantie sonitum audiuit, in ostio spelunce stetit, et uultum suum pallio operuit. Unde idem propheta subsequenter, ait: Ecce Dominus transit; spiritus grandis et fortis subuertens montes, et conterens petras ante Dominum; non in spiritu Dominus, et post spiritum commotio; non in commotione Dominus, et post commotionem ignis; non in igne Dominus, et post ignem sibilus aure tenuis .  Spiritus ante Dominum euertit montes, et petras conterit; quia pauor qui ex aduentu eius irruit, et altitudinem cordis nostri deiicit, et duritiam liquefacit. Sed spiritui commotionis et ignis non inesse Dominus dicitur, esse uero in sibilum aure tenuis non negatur; quia nimirum mens, dum in contemplationis sublimitate suspenditur, quidquid perfecte conspicere ualet, Deus non est. Cum uero subtile aliquid conspicit, hoc est quod de incomprehensibili substantia eternitatis audit Quasi enim sibilum tenuis aure percipimus, cum saporem incircumscripte ueritatis contemplatione subita subtiliter degustamus. Tunc ergo uerum est, quod de Deo cognoscimus cum plene nos aliquid de illo cognoscere non posse sentimus. Unde bene illic  subditur: Quod cum audisset Elias, operuit uultum suum pallio, et egressus stetit in ostio spelunce sue. Post aure tenuis sibilum uultum suum propheta pallio operuit; quia in ipsa subtilissima contemplatione ueritatis, quanta ignorantia homo tegatur, agnoscitur. uultum namque pallio operire est, ne altiora mens querere audeat, hanc consideratione propria infirmitatis uelare, ut nequaquam intelligentie oculos ultra se precipitanter aperiat, sed ad hoc quod apprehendere non ualeat, reuerenter claudat; quia hec agens, in spelunce ostio stetisse describitur. Quid namque spelunca nostra est, nisi corruptionis hec habitatio, in qua adhuc ex uetustate retinemur? Et cum aliquid percipere de cognitione  diuinitatis incipimus, quasi iam in spelunce ostio stamus. Quia enim perfecte progredi non possumus ad cognitionem tamen ueritatis inhiantes, iam aliquid de libertatis aura captamus. In ingressu uero spelunce stare, est represso nostre corruptionis obstaculo, incipere ad cognitionem ueritatis exire. Unde et nube in tabernaculo descendente, Isrelite de longinquo cernentes, in papilionum ostiis stetisse memorantur ; quia hi, qui aduentum diuinitatis, id est superne inspirationis utcunque conspiciunt, quasi iam ex habitaculo carnis procedunt.

Sancta igitur Ecclesia, ut dictum est, auditionem, id est sancti Spiritus aduentum in terrore audiuit; quia mox ut per apostolorum predicationem Dei  uoluntatem cognouit ad contemplandam celestium bonorum felicitatem sese deuotissime obtulit. Predicatores ergo Ecclesie sancti Spiritus magisterio perfecte instructi, et ad toleranda presentis mundi aduersa roborati, Deum Patrem, et Filium, et Spiritum sanctum, sanctam uidelicet et indiuiduam Trinitatem concorditer predicant, et ad ipsius gloriam intuendam mentis oculos leuant. Quam predicatorum Ecclesie concordiam bene Ezechiel figurate ostendit, cum de quatuor animalium similitudine loqueretur dicens:

 »Similitudo quatuor animalium, quatuor facies uni, et quatuor penne uni.« Quid per faciem, ut ait beatus Gregorius  , nisi notitia, etc., usque ad Quod dum aliis ab aliis datur, et ab auditoribus fides tenetur, erepta  mulier, id est sancta Ecclesia, sub creditoris sui iam debito non tenetur.

De hoc nimirum oleo spirituali sponsa, id est sancta Ecclesia, sponsum, scilicet Christum, laudans in Cantico amoris, sic ait: Oleum effusum nomen tuum; ideo adolescentule dilexerunt te .  Nomen sponsi Christus est, sed nomen sponsi quasi oleum effunditur; quia quicunque Christiano nomine in ueritate censentur, caritate sancta replentur, qua molliuntur, et ut flammas bone fame emittant eadem caritate continue reficiuntur. Charitate hac  in ipsius Christi amorem uehementius accenduntur, et ab ipso accipiunt, quo ei amplius inhereant, quo perfunduntur. Hinc est quod sequitur: Ideo adolescentule dilexerunt te. Quid enim per adolescentulas, nisi sancte anime designantur, que baptismatis aqua per Spiritum sanctum regenerantur, et in nouam Christi uitam per nouum testamentum transferuntur? Que propter olei infusionem Christum diligunt, quia ad gratiam uocate in eo suauitatem uite perpetue inueniunt, pro cuius suauitatis dilectione omnes mundi fastus et diuitias respuunt. Sunt enim nonnulli, qui ita Deum diligunt ut se ipsos contemnant, in interiora se rapiunt, ut Deum inueniant. Et quia Deus in superficie non iacet, subtilissime cogitationes suas examinant, lectionibus  uacant, meditationibus laborant, et quomodo Deus inueniatur omnimodis perquirere non cessant. Hi tales profecto odorem unguentorum sentiunt, et spiritualis olei infusione se iniungunt; quia, dum omnem putredinem uitiorum abiiciunt, flores sibi inueniunt, quorum compositione suaueolentia unguenta, Deo fauente, conficiunt, quibus etiam alios ad Dei cognitionem atque amorem secum perducunt.

Donaria quippe, que ex precepto Domini ad constructionem tabernaculi Isreliticus populus spontanea uoluntate offerebat, has fidelium multiplices uirtutes presignabant, quibus, cooperante Spiritus sancti gratia, Ecclesiam Dei edificant  . Offeruntur  autem uno studio diuersa donaria ad constructionem tabernaculi, iuxta quod scriptum est: Aurum, scilicet, argentum, et lapides pretiosos . Preterea uero byssum, coccum, hyacinthum et purpuram, pelles etiam arietum rubricatas, et hyacinthinas, ligna imputribilia, pilosque caprarum ad constructionem tabernaculi, sed et quidquid in cultu et uestibus sacris necessarium erat, uiri cum mulieribus prebuerunt; armillas et in aures, annulos et dextralia, omne uas aureum in donaria Deo separatum est. Figura itaque prioris tabernaculi Ecclesie  typus est. Per hec igitur prioris tabernaculi munera significantur, ut dictum est, uirtutes fidelium ac meritorum dona quibus ornatur sancta mater Ecclesia. Fides igitur sancte Ecclesie auro comparatur, sermo predicationis argento. Quod uero in ornamento siue in tabernaculo, que necessaria sunt, uiri cum mulieribus obtulerunt, hoc significat quia intra sanctam Ecclesiam uirtutes perfectorum, que per uiros exprimuntur, et exigua infirmorum, id est subiectorum opera, que per mulieres intimantur omnia suum locum inueniunt, et ad usum sancte edificationis accipiuntur, Deoque acceptabilia sunt. Collatio uero ipsa non fit necessitate, sed sponte, quia fides spontanea est. Nam per armillas, que lacertos astringunt, prepositorum ualide laborantium  opera demonstrantur; per inaures uero, subditorum obedientia exprimitur; per annulos signaculum secretorum mysteriorum ostenditur. Unde et quedam minus intelligentibus occultantes, quasi sub signaculo recondunt Ecclesie doctores, ne indignis quibusque Dei sacramenta reuelentur. Letetur itaque uir ecclesiasticus, humilis ac discretus, et dicat: In corde meo abscondi eloquia tua, ut non peccem tibi . Porro per dextralia opera bona hec, que per Spiritum sanctum fidelibus conceduntur, et per dexteram significantur. uas aureum in donaria Domini separatum diuinitatis intelligentia accipitur, que tanto ab inferiorum more sensuque disiungitur, quanto illis, qui sola, que sunt eterna, amant, copulatur. Porro per hyacinthum  celestium bonorum spes designatur; per purpuram uero, cruor uel passiones intelliguntur, quibus sancti martyres in celesti patria coronantur. Per bis tinctum coccum caritas demonstratur qua perfectione unusquisque bis tingitur, quia Dei et proximi dilectione decoratur. Per byssum, immaculati carne, et incorrupti mente signantur et splendidissimus sanctimonie candor ostenditur. Per pilos caprarum, ex quibus ciliciorum asperitas texitur, dura penitentium afflictio intelligitur.

Dum igitur alii per armillas et annulos forte mysterium exercent; alii per uas aureum preclaram subtilioremque Dei intelligentiam tenent; alii per hyacinthum, purpuram et coccum audita celestia  sperare, credere et amare designant; alii per byssum incorruptionis carnem offerunt; alii per caprarum pilos deplorant aspere quod libenter amiserunt. Ecce tanta diuersitate operum unum efficitur tabernaculum, sicut ex diuerso puluere unus compingitur terre globus infusione sancti Spiritus irrigatus. Iam porro per ligna setim imputribilia omnes sancti intelliguntur mente et corpore incorrupti, neque in presenti neque in futuro seculo pereuntes, sed permanentes in eternum. Lapides quoque pretiosi apostolos, martyres, confessores et sacerdotes sunt, atque omnes sancti quos etiam lapides uiuos beatus Petrus apostolus uocat, dicens: Et ipsi tanquam lapides uiui superedificamini domos  spirituales , etc. Hec igitur omnia offeruntur in tabernaculo Dei, id est in Ecclesia, ut nullus desperet de salute.

Offert super hoc alius aurum, id est sapientiam; alius argentum, diuinum scilicet eloquium; alius es, id est uocem predicationis. Fiunt preterea multa in tabernaculo, mensa scilicet, candelabrum, altare, columne, bases, tabule, cathedra, scyphi, thuribula, phiale, mortariola, emunctoria, paxilli, tentoria: quibus diuersitatibus tota illius tabernaculi, id est Ecclesie pulchritudo distinguitur. Nam tabernaculum, ut diximus, Ecclesia est, in qua est mensa, id est unitas fidei, uel certe Scriptura sancta, ex qua fideles uniuersi spirituali cibo pascuntur. Candelabrum uero cum septem lucernis Christum significat  cum septem Ecclesiis, emunctoria quoque eius, hoc est geminum testamentum, uetus scilicet et nouum. Columne doctores sancti sunt firmitate fidei solidati, nec non et bases, id est prophete suo fundamine structuram supportantes Ecclesie. Ibi sunt etiam tabule, uidelicet apostoli predicationis latitudine dilatati. Sunt etiam ibi tentoria, prepositi scilicet et predicatores, qui contra huius seculi turbines laborant. Ibi etiam cathedre, distributiones uidelicet donorum. Unde ait Apostolus: Hec omnia operatur unus atque idem Spiritus, diuidens singulis prout uult . Sunt et paxilli, id est principes Ecclesie, quibus pendent omnia genera populorum, quasi uasorum. Scyphi quoque, id est eloquia doctrine, siue sonus; nec non et thuribula,  uirtutes scilicet bonorum operum, uel orationes sanctorum quibus odor suauitatis ascendit ad Dominum. Phiale quoque, apostoli uidelicet et doctores pleni uitalibus ac spiritualibus aquis. Ibi lilia, id est uirginitatis candor; ibi mortariola, laborum uidelicet passionumque tolerantie, quibus mortificantur penitentium membra. Hec quidem species dispensationesque donorum per Spiritum sanctum fidelibus diuise sunt, ut in singulis distributionibus perfectum Christi tabernaculum, id est perfectam Ecclesiam, in qua habitat, scilicet in medio fidelium construatur.

Procul dubio Dei et uirginis Filius in medio Ecclesie habitat, quia ipse eam donis sancti Spiritus  illuminat, et de carnali conuersatione ereptam ad immutandum seipsum prouocat. Unde ipse in Euangelio dicebat: Qui mihi ministrat me sequatur . Sequi enim imitari est. Habitat ergo iehsu Christus in medio fidelium, quia reuera ipse est exemplar omnium uirtutum. Necesse est itaque, o fratres dulcissimi, ut ab illo bene uiuendi sumamus exemplum, qui peccatum non fecit, et in cuius ore non est inuentum mendacium . De quo Ezechiel propheta cum similitudinem quatuor animalium exprimeret, figurate loquens, ait:

Ecce nubes magna, et ignis inuoluens, et in medio eius similitudo quatuor animalium, et aspectus hominis in eis . Quod beatus Gregorius exponens,  dicit  : Quis hoc loco homo describitur, nisi ille de quo scriptum est: »Qui cum in forma Dei esset, non rapinam arbitratus est esse se equalem Deo; sed semetipsum exinaniuit, formam serui accipiens, in similitudinem hominum factus, et habitu inuentus ut homo? « Quid etiam per quatuor animalia, nisi omnium perfectorum numerus intelligitur? Hec itaque animalia, id est omnes filii Eeclesie, ut surgere ad sanctitatis uirtutem ualeant, ad huius hominis, scilicet Christi, similitudinem tendunt. Sancta enim animalia non essent, si huius hominis similitudinem non haberent. Quidquid in eis de uisceribus pietatis, quidquid de mansuetudine spiritus, quidquid de zelo rectitudinis, quidquid de custodia humilitatis, quidquid de feruore caritatis est,  hoc ab ipso fonte misericordie, ab ipsa radice mansuetudinis, ab ipsa uirtute iustitie, ab ipso mediatore Dei et hominum, Deo et Domino traxerunt. Huius se hominis similitudinem habere egregius predicator ostendit, dicens: »Imitatores mei estote, sicut et ego Christi .« Ad eius etiam nos similitudinem surgere admonet, dicens: »Primus homo de terra, terrenus; secundus de celo, celestis. Sicut portauimus imaginem terreni, portemus etiam imaginem eius, qui de celo descendit .« Sanctus enim quisque in tantum ad similitudinem huius hominis ducitur, inquantum uitam eiusdem sui Redemptoris imitatur. Nam ab eius mandatis atque operibus discordare, quid est aliud quam a similitudine  illius longe recedere? Plangunt autem uitam delinquentium predicatores sancti, sicut de ipso nostro capite scriptum est: »Fleuit Dominus super Ierusalem .« Gaudent de bonis actibus subditorum et recte operantes diligunt, sicut de Redemptore nostro scriptum est; quia, cum adolescens quidam diceret: »Hec omnia custodiui a iuuentute mea;« magis dilexit eum, dicens: »uende omnia, que habes, et da pauperibus, et habebis thesaurum in celo: et ueni, sequere me .« Tolerant illatas contumelias predicatores sancti, et nullam contumeliam respondent, sicut Redemptor noster cum ei diceretur: »Demonium habes,« non iniuriam reddidit, sed mansuete respondit, dicens: »Ego demonium non habeo .« Feruent zelo rectitudinis  predicatores sancti, sicut Redemptor noster, flagello de resticulis facto, uendentes et ementes eiecit de templo, cathedras uendentium columbas euertit, et nummulariorum effudit es . In omne quod fortiter agunt, humilitatem tota intentione custodiunt, sicut per Redemptorem nostrum dicitur: »Discite a me quia mitis sum, et humilis corde .« Persecutores quoque suos diligunt predicatores sancti, sicut ipse auctor omnium ac Redemptor in passione positus pro persecutoribus orauit, dicens: »Pater, ignosce illis: non enim sciunt quid faciunt .« Membra sua ponunt in passione pro  fratribus, sicut pro electorum uita usque ad mortem se tradidit auctor uite. Dicatur ergo de sanctis animalibus, quod similitudo hominis in eis est; quia quod sancta, quod mira sunt, hoc in eis de specie similitudinis est, id est de uirtute imitationis illius. Caput quippe omnium nostrum Redemptor noster est. Sic enim per Salomonem dicitur: »Oculi sapientis in capite eius . »Tunc enim in capite oculos habemus, cum uitam Redemptoris tacita cogitatione aspicimus. Cum omnis nostra intentio in eius imitatione se erigit, si uias lucis aspicere oculis mentis negligit, statim clausus in tenebras erroris cadit. Ad huius similitudinem hominis surgere Propheta festinabat, cum dicebat: In mandatis tuis exercebor: et considerabo uias tuas .«

  Quid per has uias, nisi humane conuersationis itinera uidere contempserat? Ac si aperte respondeat, dicens: Que mea sunt iam uidere refugio, quia per imitationis tue uiam pergere conuersationis gressibus inardesco. Qui enim iam presentis mundi amori contradicit exercitatione continua ad Redemptoris sui uias cordis oculos obiicit, ut mens prospera fugiat, et ad aduersa preparetur, nichil quod animum demulcet appetat, nichil quod terrere creditur pertimescat. Merorem gaudium deputet, presentis uite gaudia damna meroris penset, abiectionis detrimenta non timeat; sed per hec manentis glorie locum querat. Has etenim uias sequentium se oculis ueritas monstrabat, cum  dicebat: Si quis mihi ministrat, me sequatur . Ad has uias tumentia discipulorum corda reuocabat, cum iam locum glorie quererent, sed eiusdem glorie iter ignorarent, dicens: Potestis bibere calicem, quem ego bibiturus sum?  Sessionis quippe illius celsitudinem a dextris sinistrisque quesierant; sed quantum esset angusta uia qua illuc ascenderent, ignorabant. Unde et eorum mox oculis imitandus passionis calix obiicitur, ut uidelicet si ad sublimitatis gaudia tendere uellent, prius humilitatis uiam tenerent.

 Qui ergo, ut supradictum  est, uias Domini tacitus in mente considerat, et sese in mandatis illius exercere festinat, quid aliud in semetipso, nisi imaginem noui hominis reformat? Quod quia in sanctorum  cordibus incessanter agitur, recte nunc de animalibus dicitur: »Similitudo hominis in eis .« Sciendum preterea, quia post hanc similitudinem, que nunc in moribus tenetur, quandoque ad similitudinem glorie peruenitur. Hinc etenim Ioannes dicit: »Nunc filii Dei sumus; sed nondum apparuit quid erimus: scimus autem quoniam cum apparuerit,« scilicet iehsu Christus, »similes ei erimus ,« uidelicet immortales et impassibiles. Qui mox unde hoc fieri ualeat, adiungit, dicens: »Quoniam uidebimus eum sicuti est .« Esse etenim Dei est eternum atque immortalem permanere.  Nam omne quod mutatur, desinit esse quod fuit, et incipit esse quod non fuit. Dei uero esse est dissimiliter nunquam esse. Unde et ad Moysem dicitur: »Ego sum qui sum .« Et: »Hec dices filiis Isrel: Qui est misit me ad uos .« Beatus etiam Iacobus de illo ait: »Apud quem non est transmutatio, nec uicissitudinis obumbratio .« Recte ergo dicitur: »Similes ei erimus, quoniam uidebimus eum sicuti est;« quia per hoc quod aspiciemus essentiam illius nature, a mutabilitate nostra liberati figemur ac solidabimur in eius eternitate. Immutabimur quippe in Christo, quem uidebimus; quia uidendo uitam, morte carebimus. Mutabilitatem nostram transcendemus, uidendo immutabilitatem, scilicet Deum. Corruptione nulla tenebimur,  uidendo incorruptionem. Erit autem tunc similitudo hominis etiam in corporibus nostris. Hinc enim per Paulum dicitur: »Nostra conuersatio in celis est. Unde etiam Saluatorem exspectamus Dominum nostrum Iesum Christum, qui reformauit corpus humilitatis nostre, configuratum corpori claritatis sue .« Erunt ergo tunc electorum corpora claritati Dominici corporis configurata. Que etsi equalitatem glorie illius non habeant per naturam, similitudinem tamen configurationis eius habebunt per gratiam. Quia itaque similitudo uite Dei et hominis Iesu Christi nunc in moribus trahitur electorum, et in resurrectione sequetur similitudo eternitatis in mente, »quoniam uidebimus eum sicuti est;« et quia similitudinem quoque illius etiam corpora  nostra percipient in configuratione; dicatur recte de sanctis animalibus, scilicet de omnibus Ecclesie sanctis predicatoribus, quia »similitudo hominis,« uidelicet Iesu Christi est »in eis.« Ipse ergo, ut supradictum est, exemplar omnium uirtutum; ipse totius Ecclesie caput, et lumen uerum. Ipse Ecclesiam suam Spiritu sancto a se et a Patre procedente illuminat; ipse portat, atque gubernat.

Candelabrum enim septem ramorum, ut iam dictum est, quod Deus per Moysem in tabernaculo fieri ex auro purissimo precipiebat; hunc uerum Deum et hominem Iesum Christum septiformem Ecclesiam euangelica doctrina illuminantem prefigurabat  . Per candelabrum itaque septem ramorum  ipsum intelligimus Dei ac uirginis Filium septem Ecclesias gestantem, quas septiformis gratia illustrat Spiritus sancti splendore micante. Ideo septem Ecclesias dicimus, cum una sit sancta catholica, id est uniuersalis Ecclesia, ut eam septiformi Spiritu designemus plenam. Huic candelabro fiunt emunctoria, que in lege forcipes nuncupantur. Et hec quidem emunctoria duo testamenta interpretantur, quibus peccata purgantur, queque inter se sancti Spiritus unione sociantur. Extra uelum autem testimonii, quod oppansum est, candelabrum ardere precipitur; quia sine ullo ueteris testamenti uelamine Spiritus sancti ueritas iam  fulget. Oleum autem quod de arboribus oliuarum Dominus ad illuminationem lucernarum exhiberi precepit, gratiam Spiritus sancti ostendit, habentem in se pacem et misericordiam per Saluatoris aduentum, unde et in cordibus nostris lumen ueritatis accenditur. In ipso quippe habitat omnis plenitudo diuinitatis corporaliter, ut ait Apostolus . De cuius plenitudine nos omnes accepimus gratiam per gratiam .

Descendit ergo a Deo Patre per ipsum, qui est caput omnium fidelium, Spiritus santi gratia super uniuersam Ecclesiam gradatim, sicut unguentum in capite, quod descendit in barbam, barbam Aaron, et a barba in oram uestimenti eius . Spiritualiter nichilominus sunt omnia ista intelligenda.  Aaron sacerdos Christum significat, qui seipsum Deo Patri pro humani generis redemptione in odorem suauitatis obtulit; qui semel in Sancta sanctorum proprio sanguine introiuit; qui uictima et sacerdos fuit; qui cum in mundo non inueniret mundum, quod offerret, seipsum obtulit; qui totius Ecclesie est caput et iudex. In capite igitur Ecclesie, id est in Christo, est unguentum Spiritus sancti; quia in eo habitat omnis plenitudo diuinitatis corporaliter , cui non est datus Spiritus ad mensuram . A capite ergo Christo ascendente ad celos uenit Spiritus sanctus in barbam eius, in uiros scilicet fortes et strenuos, et ad bene operandum deuotos, id est in apostolos et in ceteros, qui cum ipsis erant, quos barba significat,  que est indicium uirilis sexus. Ideoque, cum aliquem fortem describimus, barbatum esse dicimus. Descendit ergo unguentum, id est Spiritus sanctus. post ascensionem Domini, primo a capite in barbam, id est in apostolos et in alios, qui primos persecutorum impetus sustinuerunt; sed eiusdem Spiritus sancti uirtute uinci non potuerunt, et ab illis descendit in oram uestimenti eius. uestis Christi est Ecclesia, que est sine macula et ruga. Ora uestis finis est, in qua uestis perficitur. Hi sunt perfecti in Ecclesia, qui unanimiter et concorditer uiuunt, et Christi legem implent. Unde est illud: Alter alterius onera portate, et sic adimplebitis legem Christi . uel ora, ad quam descendit unguentum Spiritus sancti, non illa accipitur, que  est in lateribus uestis, sed que caput uestis est. Tales sunt, qui unanimiter et concorditer habitant in domo Dei. Sicut enim per istas superiores uestimenti oras intrat caput hominis, ut se uestiat, sic per fraternam ac spiritualem concordiam intrat Christus, ut ab Ecclesia uestiatur. Unde Isaias eidem Deo et homini Iesu Christo loquitur, dicens: Omnibus his, id est omnibus fidelibus, uelut ornamento uestieris . uel per oram, que est finis uestis, intelliguntur sancti, qui erunt in nouissimis temporibus Ecclesie, super quos Deus auxilium et misericordiam suam effundet, ne ab  Antichristo uincantur. De plenitudine ergo diuinitatis, que in Christo habitat corporaliter, nos omnes accepimus, et in lumine ipsius, qui uere candelabrum Ecclesie est, lumen uidemus, quo ad celestem patriam peruenire, ipso adiuuante, credimus. Nemo etiam peruenire potest ad Patrem, nec ad spiritualis uite perfectionem, nisi per ipsum; quia reuera celestis patrie ipse est ostium.

Unde Ezechiel propheta in uisione sua figurate loquens, ait: Septem graduum erat ascensus porte, et uestibulum ante eam . Quem beatus Gregorius uersiculum exponens, ait  : Septem gradibus ad portam ascenditur, quia sancti Spiritus septiformem gratiam Isaias in ipso nostro capite Iesu Christo, uel in eius corpore, quod nos sumus,  enumerans, dicit: »Requiescet super eum spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini .« Quos gradus, de celestibus loquens, descendendo magis quam ascendendo enumerauit, uidelicet sapientiam, intellectum, consilium, fortitudinem, scientiam, pietatem et timorem. Et cum scriptum sit: »Initium sapientie timor Domini ,« constat procul dubio, quia a timore ad sapientiam ascendunt, non autem a sapientia ad timorem reditur; quia nimirum perfectam habet sapientiam caritas, sicut scriptum est: »Perfecta caritas foras mittit timorem .« Propheta ergo quia de celestibus ad ima loquebatur, incipit  magis a sapientia et descendit ad timorem. Sed nos, qui a terrenis ad celestia tendimus, eosdem gradus ascendendo numeramus, ut a timore ad sapientiam peruenire ualeamus. In mente etenim nostra primus ascensionis gradus est timor Domini; secundus pietas; tertius scientia; quartus fortitudo; quintus consilium; sextus intellectus; septimus sapientia. Est enim timor Domini in mente; sed qualis iste timor est, si cum eo pietas non est? Qui enim misereri proximo ignorat, qui compati eius tribulationi dissimulat, huius timor ante omnipotentis Dei oculos nullus est, quia non subleuatur ad pietatem. Sed sepe pietas per inordinatam misericordiam errare solet, si fortasse pepercerit, que parcenda non sunt. Peccata enim, que feriri gehenne ignibus possunt,  discipline sunt uerbere corrigenda; quia inordinata pietas cum temporaliter parcit, ad eternum supplicium pertrahit. Ut ergo uera et ordinata sit pietas, ad gradum est alium subleuanda, id est ad scientiam, ut sciat uel quid ex iustitia puniat, uel quid ex pietate dimittat. Sed quid si sciat quid agere quis debeat, uirtutem uero agendi non habeat? Scientia ergo nostra crescat ad fortitudinem, ut cum uiderit quid agendum sit, hoc agere per mentis fortitudinem possit, ne timore trepidet, et pauore collapsa non ualeat bona defendere, que sentit. Sed sepe fortitudo si improuida fuerit, et minus contra uitia circumspecta, ipsa sui presumptione incassum tendit.  Ascendat ergo ad consilium, ut prouidendo premuniat omne quod agere fortiter potest. Sed consilium esse non potest, si intellectus deest; quia qui non intelligit malum quod agentem grauat, quomodo potest bonum solidare quod adiuuat? Itaque a consilio ascendamus ad intellectum. Sed quid si intellectus magno quidem acumine uigilet, et moderari se nesciat per caritatem? Ab intellectu ergo ascendatur ad sapientiam, ut hoc quod acute intellectus inuenit, sapientia mature disponat. Quia igitur per timorem surgimus ad pietatem, per pietatem ad scientiam ducimur, per scientiam ad fortitudinem roboramur, per fortitudinem ad consilium tendimus, per consilium in intellectu proficimus, per intellectum ad maturitatem sapientie peruenimus; septem gradibus  ad portam ascendimus, per quam nobis aditus uite spiritualis aperitur.

Bene autem dicitur, quia uestibulum erat ante portam; quia nisi prius humilitatem habuerit, ad hos gradus spiritualis uite non ascendit, sicut scriptum est: »Super quem requiescet Spiritus meus, nisi super humilem, et quietum, et trementem sermones meos? « De quo per Psalmistam dicitur: »Beatus uir cuius est auxilium abs te; ascensiones in corde suo disposuit in ualle lacrymarum .« Sancti uiri quanto magis se exterius despiciendo deiiciunt, tanto amplius interius reuelationum contemplatione pascuntur. Quos enim exterius in fletu continet conuallis humilitatis, eos interius subleuat ascensus contemplationis. Conuallis quippe  humilis locus est. Et peccator quisque dum re humiliter in lacrymis affligit, per ascensum uirtutum in corde proficit. Qui rursus ait: »Emittit fontes in conuallibus ;« quia omnipotens Deus dona spiritualis gratie humilibus prestat.

Potest quoque per uestibulum fides intelligi. Ipsa quippe est angulus et porta; quia prius ad fidem uenimus, et postmodum per spiritualium donorum gradus celestis uite aditum intramus. Non enim uirtutibus uenitur ad fidem, sed fide pertingitur ad uirtutes. Cornelius enim centurio cuius eleemosyne ante baptismum, angelo teste, laudate sunt, non operibus uenit ad fidem, sed fide uenit ad opera. Nam ei per angelum dicitur: »Orationes tue et eleemosyne  ascenderunt in conspectu Dei .« Si enim uerum Deum ante baptismum non crediderat, quem orabat? uel quomodo hunc omnipotens Deus exaudierat, si non ab ipso se in bonis profici petebat? Sciebat igitur Creatorem omnium Deum; sed quia eius omnipotens Filius incarnatus esset ignorabat. Neque enim poterat bona agere, nisi ante credidisset. Scriptum namque est: »Sine fide impossibile est placere Deo .« Fidem ergo habuit cuius operationes et eleemosyne Deo placere potuerunt. Bona autem actione promeruit, ut Deum perfecte cognosceret, et Incarnationis eius mysterium crederet, quatenus ad sacramenta baptismatis perueniret.

 Adhuc loquente Petro; et predicante eidem Cornelio et omnibus qui cum eo erant mysterium Incarnationis Christi, cecidit Spiritus sanctus super omnes qui audiebant uerbum , et loquebantur linguis et prophetabant. Recte in hoc loco Cornelius uir religiosus ac Deum timens, pro se et pro omnibus, quos ipse ad audiendum Dei uerbum conuocauerat, imo etiam in persona omnium gentilium dicere potest, quod sponsa in Cantico spiritualis amoris Christo loquitur, dicens: Trahe me post te; curremus in odorem unguentorum tuorum . Ipse quippe, ut dictum est, orabat, et bonis operibus insudabat, sed tamen ignorantie tenebris pressus torpebat, dum ueram lucem, que Christus est, ignorabat. At postquam Deus qui neminem uult  perire, sed omnes homines ad agnitionem ueritatis uenire , illius mentem Spiritu sancto illuminauit; uinculo caritatis illum post se traxit. Unctione igitur sancti Spiritus mentem ipsius perunxit, et ad contemplandum seipsum, expulsis tenebris, cordis oculis illuminauit  . Nemo itaque currit, si non trahitur; quia quem diuina gratia non adiuuat, molestia ignorantie uel corruptionis grauatur. Curremus, inquit, in odorem unguentorum tuorum . Gratia quoque diuina nos preuenit, et internorum bonorum dulcedinem nobis ostendens, de exterioribus nos compungit, moxque in illa spiritualia transiens animus, pre eorum dulcedine ac dilectione temporalia cuncta uilipendit. Iste ergo quia trahitur, currit; quia uinculum  amoris libenter sequens, diuine gratie roboratus amore, sine grauedine obstacula omnia transit. Nec mirum cum unguentorum odorem sequatur, currit; quia, cum spiritualium donorum suauitas sentitur, quid est in hac temporali uita, cuius desiderio anima sancta sponsa Christi, ne in illa properet, teneatur? Ibi quippe lenitate unguentorum gaudet, et dum naribus discretionis spirat, caritas sibi suauiter olet. Hinc est quod a singulari numero ad pluralem transit, dum dicit: Curremus in odorem unguentorum tuorum. In odorem quoque Christi uniuersa currit Ecclesia, quia illius doctrinam sequitur, summoque desiderio ad ipsum peruenire desiderat.

Notandum preterea, fratres karissimi, quia formam  predicationis quam Deus Ieremie prophete ostendit, hanc beatus Petrus apostolus in initio sancte Ecclesie tenuit. Ait enim Dominus ad Ieremiam: Constitui te super gentes, et super regna, ut euellas, et destruas, et disperdas, et dissipes, et edifices, et plantes .  Quia, nisi prius peruersa destrueret, edificare utiliter recta non posset; nisi enim a suorum auditorum cordibus spinas praue uoluntatis euelleret, nimirum frustra in eis sancte predicationis uerba plantaret. Hinc est quod beatus Petrus prius euellit, ut postmodum construeret, cum nequaquam Iudeos monebat quid iam  facerent, sed de his, que male egerant, increpabat, dicens: Iesum Nazarenum, uirum approbatum a Deo in uobis, uirtutibus, et prodigiis, et signis, que fecit per illum Deus in medio uestri, sicut uos scitis: hunc definito consilio et prescientia Dei Patris traditum, per manus iniquorum affligentes interemistis: quem Deus suscitauit, solutis doloribus inferni . Idcirco illos uidelicet aspere increpabat, ut crudelitatis sue cognitione destructi, edificationem sancte predicationis, quanto anxie quererent, tanto utiliter audirent. Unde illico responderunt: Quid ergo faciemus, uiri fratres? Quibus mox dicitur: Agite penitentiam, et baptizetur unusquisque uestrum in nomine Domini nostri Iesu Christi . Que edificationis uerba profecto contemnerent, nisi prius salubriter  ruinam sue destructionis audissent. Ad hoc igitur de illorum cordibus crudelitatem simul et infidelitatem eradicabat, ut in eis sancte Trinitatis fidem plantare posset. Dicturus baptisma, premisit penitentie lamenta, ut prius se aqua sue compunctionis infunderent, et postmodum sacramento baptismatis lauarent. Predicante Petro, illorum corda Spiritus sancti gratia illustrauit, ut de preteritis peccatis penitentiam agerent, et sancte Trinitatis fidem deuota mente susciperent.

Unde Ezechiel propheta typice loquens, ait: Similitudo quatuor animalium aspectus eorum quasi carbonum ignis ardentium, et quasi aspectus lampadarum erat . Per quatuor animalia, ut sepe dictum est, omnes sancti noui ac ueteris testamenti  predicatores intelliguntur.  Quia ergo sancti uiri quosdam iuxta se positos, quasi tangendo, ad amorem celestis patrie accendunt, carbones sunt; cum uero quibusdam longe positis lucent, eorum itineri, ne in peccati sui tenebras corruant, lampades fiunt. Qui in occulto bene uiuit, si alieno profectui minime proficit, carbo est; qui uero imitatione sanctitatis positus, lumen ex se rectitudinis multis demonstrat, lampas est; quia et sibi ardet, et aliis lucet.

Sequitur: Et hec erat uisio discurrens in medio animalium, uidelicet, splendor ignis, et de igne fulgur egrediens. Splendor ignis, et de igne fulgur egrediens, in medio animalium discurrere uidetur; quia, nisi ab igne ueritatis pennata illa animalia, id est  sancti predicatores, calorem susciperent, ipsa in carbonum atque lampadarum similitudine non arderent. Ignis enim nomine sanctus Spiritus signari solet, sicut in hac solemnitate Lucas euangelista testatur: Et apparuerunt illis dispertite lingue tanquam ignis, seditque supra singulos eorum . Cum enim carnalis mens Spiritum sanctum accipit, spirituali amore succensa, malum plangit, quod fecit; et terra ardet quando, accusante se conscientia, cor peccatoris uritur atque in dolore penitentie crematur. Hinc rursus scriptum est: Deus tuus, o Isrel, ignis consumens est . Idcirco Creator  noster ignis consumens dicitur, quia mentem, quam repleuerit, a peccatorum rubigine mundam reddit. Sanctus ergo Spiritus in medio animalium splendor ignis, et de igne fulgur egrediens discurrere dicitur, quia uniuersam Ecclesiam replens, in electorum cordibus, ex ipso flammas amoris proiicit, ut cor timore per terrorem feriat, et ad suum amorem corda torpentia accendat. Sed quia sanctus Spiritus Deus ante secula Patri et Filio est ceternus, querendum nobis est, cur discurrere dicatur. Omnis etenim qui discurrit, accedit ad locum, in quo non fuit, et eum deserit, in quo fuit. Qua igitur ratione discurrere Spiritum dicamus, dum cuncta intra ipsum sint, et locus nusquam sit ubi non sit? Sicut scriptum est: Spiritus Domini  repleuit orbem terrarum . Et tamen cum laus sapientie describeretur, adiunctum est: Est enim in illa spiritus intellectus, multiplex, subtilis, mobilis . Et paulo post: Humanus, stabilis . In quibus rursum uerbis magna nobis questio oritur, cur iste Spiritus, qui implet omnia, simul mobilis et stabilis dicatur? Sed si ad usum consuetudinis humane recurrimus, sensum citius loquentis inuenimus. Homo quippe, qui in ea regione, in qua est, ubique discurrit, procul dubio ubique obuiam uenit, et repente ubi non creditur, inuenitur. Omnipotens ergo Spiritus ut ubique presentia signaretur, et stabilis dicitur simul et mobilis. Stabilis, quia per naturam omnia continet; mobilis autem, quia ubique etiam nescientibus occurrit. Tenens  ergo omnia, stabilis; presentem se omnibus exhibens, mobilis appellatur.

Splendor itaque ignis, et de igne fulgur egrediens inter pennata animalia discurrit; quia Spiritus sanctus simul singulis, omnibusque electis, et maxime apostolis et euangelistis, cunctisque Ecclesie doctoribus specialius presto fit, et incendit quos contigerit, et illuminat quos incenderit, ut post frigus pristinum accensi ardeant, et per ignem amoris, quem acceperint, flammas exemplorum bonorum reddant. Fulgur quippe de hoc igne egrediens torpentes percutit mentes, easque percutiendo excitat et inflammat, ut post amorem illius ardentes pariter et lucentes ad bene operandum currant.  Splendor huius ignis, et de igne fulgur egrediens inter pennata animalia, scilicet inter sanctos apostolos, discurrens, illos pariter ardentes et lucentes reddidit, et ad predicandum fortes exhibuit. Quo igne magnum illud pennatum animal, scilicet Petrus apostolus, ardens et lucens, Iudeos de commisso sacrilegio, id est de Christi passione dure increpans, ut fulgur terrebat; igne caritatis ardens, ad penitentiam prouocabat, eisque de Dei bonitate, ut supradictum est, spem uenie promittebat, dicens: Penitemini et baptizetur unusquisque uestrum, ut deleantur uestra peccata . Ipsi uero eiusdem sancti Spiritus igne succensi et fulgure percussi, quotquot erant predestinati ad eternam uitam,  penitentiam egerunt, et fidem deuota mente susceperunt.

Potest etiam in hoc loco intelligi, quod alias scriptum est. Thronus eius flamma ignis; rote eius ignis accensus . Hi enim, qui animarum custodes sunt, et pascendi gregis curam susceperunt, mutare loca minime permittuntur; sed qui uno loco positi diuinitatis in se presentiam portant et ardent, thronus Dei et flamma ignis dicuntur; ipsi uidelicet sunt thronus Dei, amore Dei et proximi accensi. Hi autem, qui amore Domini in predicatione discurrunt, rote eius et ignis ardens sunt; quia cum eius desiderio per uaria loca discurrunt, unde ipsi ardent, et alios accendunt.

Potest tamen discursus atque mobilitas Spiritus  requisitione alterius considerationis intelligi. In sanctorum quippe cordibus iuxta quasdam uirtutes semper permanet, iuxta quasdam uero recessurus uenit, et uenturus recedit. In fide etenim, spe atque caritate, et in bonis aliis, sine quibus ad celestem patriam non potest perueniri, sicut est humilitas, caritas, iustitia atque misericordia, perfectorum corda non deserit. In prophetie uero uirtute, facundia, miraculorum exhibitione electis suis aliquando Spiritus sanctus adest, aliquando se subtrahit. Adest ut eleuentur, et semetipsum subtrahit ut humilientur; adest ut eos ostensa uirtute glorificet, recedit ut semetipsos subtracta eius uirtute cognoscant; adest ut ostendat quid per ipsum sint,  recedit ut patefaciat quid uel quales remaneant sine ipso. In his itaque uirtutibus, sine quibus ad uitam minime peruenitur, Spiritus sanctus in electorum suorum cordibus permanet; in his uero per quas sanctitatis uirtus ostenditur, aliquando misericorditer presto est, aliquando misericorditer recedit. Discurrens ergo et mobilis Spiritus dicitur; quia in signis atque uirtutibus iuxta uniuscuiusque uotum continue non habetur. Bene autem intra sancta animalia discurrere perhibetur. Discursus quippe ad celeritatem pertinet. Inter perfectos autem Spiritus sanctus discurrit, quia etsi ab eorum cordibus ad modicum recesserit, citius redit. Splendor itaque ignis, et de igne fulgur egrediens in medio animalium discurrit; quia Spiritus sanctus super apostolos  in specie ignis descendens, eos, ut dictum est, amore spirituali incendit, et uirtute simul operationis et doctrina ueritatis illuminauit. Repleti Spiritu sancto, iuxta se positos, ut ad amorem celestis patrie surgerent, predicando succendebant, et longe positis per bonorum operum exempla lucebant.

Super eos igitur Spiritus sanctus in linguis igneis apparuit, omniumque linguarum eis scientiam dedit. Quid ergo hoc miraculo designatur, nisi quod sancta Ecclesia eodem Spiritu repleta, omnium gentium erat uoce locutura? Qui contra Deum turrem Babylonie edificari conati sunt, communionem unius lingue perdiderunt. His uero qui Deum humiliter  metuebant, omnes lingue unite sunt. Horum ergo humilitas uirtutem meruit, illorum superbia confusionem.

 Sed querendum nobis est, cur Spiritus sanctus Patri et Filio ceternus in igne apparuit; cur in igne simul et linguis; cur aliquando uero in columba, aliquando uero in igne monstratur, cur super unigenitum Dei Filium apparuit in columbe specie, super discipulos autem in igne: ita ut neque super Dominum ueniret in igne, neque super discipulos monstraretur in columba. Quatuor igitur hec, que proposuimus, Deo iuuante, necesse est ut soluamus. Patri namque et Filio ceternus Spiritus sanctus in igne monstratur; quia incorporeus, et ineffabilis atque inuisibilis ignis est Deus, Paulo  attestante, qui ait: Deus noster ignis consumens est . Deus quippe recte ignis consumens dicitur, quia per hunc peccatorum rubigo consumitur. De hoc igne ueritas dicit in Euangelio: Ignem ueni mittere in terram, et quid uolo nisi ut ardeat?  Terra enim uocata sunt non spiritualium sed terrenorum hominum corda, que dum semper infimas cogitationes congerunt, a malignis spiritibus conculcantur. Sed ignem in terram Dominus mittit, cum afflatu sancti Spiritus cor carnalium incendit. Et terra ardet, cum cor carnale, in suis prius uoluptatibus frigidum, relinquit concupiscentias presentis seculi, et ingreditur ad amorem Dei. Bene ergo in igne apparuit Spiritus sanctus;  quia ab omni corde, quod replet, torporem frigoris excutit, et hoc in desiderio sue eternitatis accendit. In igneis autem linguis monstratus est; quia idem Spiritus sanctus ceternus est Patri, et habet cognitionem  maximam lingua cum uerbo. uerbum quippe Patris est Filius. Et quia Spiritus et uerbi una substantia est, idem Spiritus monstrari debuit in lingua. uel certe quia per linguam procedit uerbum, in linguis apparuit Spiritus; quia quisquis sancto Spiritu tangitur, Dei uerbum idem unigenitum Filium confitetur. Et Dei negare uerbum non ualet, qui iam Spiritus sancti linguam habet. uel certe in igneis linguis apparuit Spiritus sanctus, quia omnes, quos repleuerit, ardentes pariter et loquentes facit. Linguas igneas doctores habent;  quia, dum Deum amando predicant, corda audientium inflammant. Nam otiosus est sermo docentis, si prebere non ualet incendium amoris. Hoc doctrine incendium ab ipso ueritatis ore conceperant, qui dicebant: Nonne cor nostrum ardens erat in nobis, de Iesu dum loqueretur in uia et aperiret nobis Scripturas?  Ex audito quippe sermone animus inardescit, torporis frigus recedit. Fit mens in superno desiderio anxia, et a terrenis concupiscentiis aliena. Amor uerus qui hanc repleuerit, in fletibus cruciat; et dum tali ardore cruciatur, ipsis suis cruciatibus pascitur. Audire ei celestia precepta libet; et quod mandatis  instruitur, quasi tot facibus inflammatur. Et que torpebat prius per carnalia desideria, ardet postmodum per sancte predicationis uerba. Unde et per Moysem dicitur: In dextera eius ignea lex . Sinistra quippe reprobi, qui ad sinistram ponendi sunt; dextera autem Dei appellantur electi. In dextera autem Dei lex ignea est; quia electi mandata celestia nequaquam frigido corde audiunt, sed ad hec amoris intimi facibus inardescunt. Sermo ad aurem ducitur, et mens eorum, sibimet irata, ex interne dilectionis flamma concrematur.

In columba uero Spiritus sanctus et in igne monstratus est; quia omnes quos repleuerit simplices et ardentes facit. Simplices puritate, ardentes uirtutum emulatione. Neque enim placet Deo aut simplicitas  sine zelo rectitudinis, aut zelus sine simplicitate. Hinc ipsa ueritas dicit: Estote prudentes sicut serpentes, et simplices sicut columbe . Qua in re notandum est quod discipulos suos nec de columba sine serpente, nec de serpente sine columba uoluit Dominus admonere; quatenus columbe simplicitatem astutia serpentis accenderet, et serpentis astutiam columbe simplicitas temperaret. Hinc Paulus ait: Nolite pueri effici sensibus . Ecce astutiam serpentis audiuimus, nunc iterum de simplicitate columbe ab eodem apostolo admoneamur. Sed malitia paruuli estote . Hinc de beato Iob dicitur:

Erat uir simplex et rectus .  In rectitudine  iustitia, in simplicitate autem mansuetudo signatur. Plerumque nos cum rectitudinem iustitie exsequimur, mansuetudinem relinquimus. Et cum mansuetudinem seruare cupimus, iustitie rectitudinem declinamus. Dominus autem in carne ueniens, simplicitatem cum rectitudine tenuit; quia nec in mansuetudine districtionem iustitie, nec rursus in districtione iustitie uirtutem mansuetudinis amisit. Unde cum quidam, deducta adultera, hunc tentare uoluissent, ut in culpam aut immansuetudinis aut iniustitie laberetur; ad utrumque respondit, dicens: Si quis uestrum est sine peccato, primus mittat super eam lapidem . Dat simplicitatem mansuetudinis, si quis uestrum sine peccato est; dat zelum iustitie, primus mittat super eam lapidem.  Unde et ei per Prophetam dicitur: Intende prospere, procede et regna, propter ueritatem, et mansuetudinem, et iustitiam : ut nec zelum rectitudinis in pondere mansuetudinis amitteret, nec rursus pondus mansuetudinis zelo rectitudinis perturbaret.  Que est ergo rectitudo sine simplicitate, aut que est simplicitas sine rectitudine? Insufficiens scilicet et imperfecta.

Quia itaque Dei et uirginis Filius inter homines conuersans, simplicitatem et rectitudinem perfecte tenuit, suosque discipulos mansuetos et simplices esse admonuit; recte Spiritus sanctus, et in igne monstrari debuit, et in columba; quatenus  omne cor quod eius gratia tangitur, et mansuetudinis lenitate tranquillum, et zelo iustitie accensum fiat.

Ad postremum uero querendum nobis est cur in ipso Redemptore nostro Spiritus sanctus per columbam apparuit, in discipulis uero per ignem. Certe unigenitus Dei Filius iudex est humani generis. Sed quis eius iustitiam ferre posset, si priusquam nos per mansuetudinem colligeret, culpas nostras per zelum rectitudinis examinare uoluisset? Homo ergo pro hominibus factus, mitem se hominibus prebuit. Noluit rigide peccatores ferire, sed misericorditer colligere. Prius uoluit mansuete colligere, ut haberet quos postmodum in iudicio saluaret. In columba ergo super Dei ac uirginis Filium  apparere debuit Spiritus sanctus, qui non ueniebat ut peccata iam per zelum percuteret, sed adhuc per mansuetudinem toleraret. At contra super discipulos in igne debuit Spiritus sanctus demonstrari, ut qui erant simpliciter homines atque ideo peccatores, eos contra semetipsos spiritualis feruor accenderet, et peccata, que Deus per mansuetudinem parceret, ipsi in se per penitentiam punirent. Nec ipsi quippe esse poterant sine peccato, qui adherebant celesti magisterio, Ioanne attestante, qui ait: Si dixerimus quia peccatum non habemus, nosmetipsos seducimus, et ueritas in nobis non est . In igne igitur uenit in homines, in columba descendit super Dominum; quia peccata nostra, que pie  Dominus per mansuetudinem tolerat, nos per zelum rectitudinis debemus caute conspicere, et ardore penitentie cremare. Igitur per columbam Spiritus sanctus in Redemptorem monstratus est, per ignem uero in hominibus, quia quanto nobis Iudicis nostri facta est seueritas temperata, tanto erga se debet fieri infirmitas nostra accensa.

uitam ergo, dilectissimi fratres, simul et doctrinam sanctorum Patrum ad memoriam reducamus, quatenus, illorum uestigia sequentes, ad eterna gaudia peruenire possimus. Transacte uite sordes lacrymis tergamus, eorumque precepta deuota mente suscipiamus, ut celestis gratie donis apti existere ualeamus. Ipsis quippe sanctis doctoribus, apostolis uidelicet et euangelistis eorumque successoribus  datum est habere celestem thesaurum in uasis fictilibus , et aperire euangelica sacramenta suis auditoribus.

Unde Ezechiel propheta in uisione, quam in spiritu uidit, inter cetera figurate loquens ait: uidi per singula gazophylacia ostium in frontibus portarum, ubi lauabant holocaustum . Quem uersiculum beatus Gregorius cuius sanctitatem Deus magno sapientie dono ditauit, exponens, ait  : Gazophylacia sanctorum doctorum sunt corda, etc., usque ad Consideremus quam grauiter quotidie peccamus, atque ut mundi appareamus post culpas, lauemus holocaustum lacrymis.

 Ad hoc enim ipse totius pietatis fons, scilicet Deus et homo iehsu Christus de sinu Patris in hunc mundum misericorditer descendit, ut nos, qui in peccatis mortui iacebamus, resuscitaret, atque ad celestis patrie claritatem secum reportaret, per compassionem quippe accepit carnem nostram cum mortalitate, et fecit nos participes uite sue. Ad subleuandum genus humanum in peccatis mersum prius prophetas et legis doctores, deinde apostolos misit, ad ultimum uero per seipsum ueniens de morte illum ad uitam erexit.

Quem bene Eliseus prefigurauit, cum ad resuscitandum Sunamitis filium prius per puerum baculum misit, deinde per semetipsum accessit .  Missus ergo puer ab Eliseo cum baculo, mortuum  non resuscitauit. Eliseus uero per semetipsum ueniens, seque super mortuum sternens, atque ad eius membra se colligens, huc illucque deambulans, et in ore mortui septies aspirans, hunc ad rediuiuam lucem protinus per compassionis mysterium animauit. Sic auctor humani generis Deus quasi mortuum puerum doluit, cum nos exstinctos iniquitatis aculeo miseratus aspexit. Et quia per Moysem terrorem legis protulit, quasi per puerum uirgam misit. Per legem quippe Deus uirgam tenuerat, cum dicebat: Si quis hec uel illa fecerit, morte moriatur. A peccati igitur morte timor legis nos suscitare non ualuit, sed ad statum uite aspirata mansuetudinis gratia erexit. Puer autem cum baculo  mortuum suscitare non potuit, quia, Paulo attestante, nichil ad perfectum lex adduxit . Ipse uero Dei ac uirginis Filius per semetipsum ueniens, et super cadauer se humiliter sternens ad exsequenda sibi mortui membra se collegit; quia, cum in forma Dei esset, non rapinam arbitratus est esse se equalem Deo, sed semetipsum exinaniuit formam serui accipiens in similitudine hominum factus, et habitu inuentus ut homo . Huc illucque deambulabat, quia et Iudeam iuxta, et longe positas gentes uocabat. Super mortuum septies inspirat, quia per apertionem diuini muneris gratiam septiformis Spiritus in peccati morte iacentibus aspirat. Moxque uiuens erigitur; quia is quem terroris uirga suscitare non ualuit per amoris spiritum  puer ad uitam rediit. Ipse est igitur uia, ueritas et uita , qui humanum genus misericorditer eripuit a morte perpetua; per ipsum Deus Pater Spiritu sancto mundum illuminauit, et apostolica predicatione filios ire sibi reconciliauit. Unde Dominus beato Iob sub quadam interrogatione loquitur, dicens:

Dic mihi, si omnia nosti, per quam uiam spargitur lux?  Ipse quippe uia est, qui ait: Ego sum uia, ueritas et uita  . Per hanc ergo uiam lux spargitur, quia per eius presentiam cuncta gentilitas illustratur. Spargi autem conuenienter dixit, quia per sancti Spiritus disciplinam,  et apostolorum uoces non angustata atque coarctata, sed late fulgens lux predicationis emicuit. Quia uero accepta luce conuersionis inardescit intrinsecus uis amoris, ut transacta mala anxie lugeantur, uel uentura bona flagrantissime requirantur, competenter adiungitur: Diuiditur estus super terram. Sparsa enim luce estus super terram diuiditur, quia aperte predicata iustitia, ad requirendum Deum cordis anxietas in uirtutum exercitatione dilatatur; ut iste in sermone sapientie, ille in sermone scientie fulgeat; hic in curationum gratia, ille in uirtutum operatione conualescat: et dona sancti Spiritus dum differenter singuli accipiunt, necessario sibimet iuncti omnes unanimiter accendantur. Sed postquam spargi lux dicitur, potest  conuenienter intelligi, quod per estum persecutio designetur. Quia enim lux predicationis inclaruit, mox a perfidorum cordibus ardor persecutionis exarsit. Nam quod per estum persecutio exprimitur. Dominicus sermo testatur, de iactatis super petrosa terra seminibus, dicens: Sole orto, estuauerunt omnia; et, quia non habebant radicem, aruerunt . Quod paulo post cum exposuisset, estum persecutionem uocauit. Sparsa igitur luce, estus super terram diuisus est, quia, clarescente uita fidelium, accensa est crudelitas perfidorum. Diuisus namque estus erat, quando nunc Ierosolymis, nunc Damasco, nunc aliis longe regionibus persecutio seuiebat. Scriptum quippe est : Facta est in illa die persecutio magna in Ecclesia, que erat Ierosolymis,  et omnes dispersi sunt per regiones Iudee et Samarie. Rursumque scriptum est: Saulus adhuc spirans minarum et cedis in discipulos Domini, accessit ad principem sacerdotum, et petiit ab eo epistolas in Damascum ad Synagogas, ut si quos inueniret huius uie uiros ac mulieres, uinctos perduceret Ierusalem . Quia ergo modo hic, modo illic persecutio excreuerat; hi qui lucem ueritatis agnouerant, quasi sub ardore diuisi estus anhelabant. Sed quia beatum Iob de occultis iudiciis requisitum audiuimus, oportet ut hoc quod de sparsa luce, uel de diuisione estus dictum est, subtilius perscrutemur. Adhuc enim alta interrogatione discutitur, ut saltem cum nesciat, doceatur, eique dicitur:

 Per quam uiam spargitur lux, et diuiditur estus super terram? Quid enim lucis nomine, nisi iustitia designatur? De qua scriptum est: Populus, qui ambulabat in tenebris uidit lucem magnam . Omne autem quod spargitur, non continue, sed sub quadam intermissione iactatur. Et idcirco spargi lux dicitur, quia etsi iam quedam, ut sunt, perspicimus, quedam tamen ita ut uidenda sunt, non uidemus. Cor namque Petri lux sparsa tenuerat, qui tanta fide, tanto miraculorum fulgore claruerat; et tamen conuersis gentibus, dum pondus circumcisionis imponeret, quid rectum diceret, nesciebat. Lux ergo in hac uita spargitur, quia ad  omnis rei intelligentiam continua non habetur. Dum enim aliud, sicut est, comprehendimus, et aliud ignoramus; quasi sparsam lucem et ex parte cernimus, et in obscuritate ex parte remanemus. Tunc uero lux sparsa nobis iam non erit, quando mens nostra ad Dominum funditus rapta fulgescit  . Et quia hec eadem lux, quibus modis humano cordi insinuetur, ignoratur, recte in percunctatione dicitur: Per quam uiam spargitur lux. Ac si aperte diceretur: Dic quo ordine iustitiam meam occultis sinibus cordis infundo, cum et per accessum non uideor, et tamen uisibilia opera hominum inuisibiliter immuto? Cum unam eamdemque mentem, modo hac, modo illa uirtute irradio, et tamen per sparsam lucem adhuc ex parte aliqua  eam in tentationis tenebris remanere permitto? Requiratur ergo homo nesciens per quam uiam spargitur lux. Ac si ei patenter dicatur: Dum dura corda emollio, dum rigida inflecto, dum aspera mitigo, dum frigida accendo, dum debilia roboro, dum uaga stabilio, dum nutantia confirmo; intuere, si uales, incorporaliter atque inuisibiliter ueniens, quibus ea meatibus illustro. Hec quippe omnia nos facta cernimus: nam qualiter intrinsecus efficiantur ignoramus. Hanc uiam lucis esse nobis inuisibilem, in Euangelio ueritas ostendit, dicens: Spiritus ubi uult spirat; et uocem eius audis, sed non scis unde ueniat, aut quo uadat . Sed quia cum lux spargitur, mox ab occulto aduersario contra fulgentem  mentem tentamenta succrescunt, recte subiungitur: Diuiditur estus super terram.

Hostis namque callidus, quos luce iustitie enitescere conspicit, eorum mentes illicitis desideriis inflammare contendit; ut plerumque plus se urgeri tentationibus sentiant, quam tunc  lucis interne radios non uidebant. Unde et Isrelite postquam uocati sunt, contra Moysem de excrescenti labore conqueruntur, dicentes: uideat Dominus et iudicet; quoniam fetere fecisti odorem nostrum coram Pharaone et seruis eius et prebuisti ei gladium, ut interficeret nos . uolentibus quippe ex Aegypto discedere, Pharao paleas subtraxerat, et tamen eiusdem mensure opera requirebat. Quasi ergo contra legem mens submurmurat, post cuius  cognitionem tentationum stimulos acriores portat. Et cum sibi labores crescere conspicit; in eo, quod aduersario displicet, quasi fetere se in oculis Pharaonis dolet. Post lucem estus sequitur; quia, post illuminationem diuini muneris tentationis certamen augetur.

Recte ergo etiam diuidi estus dicitur; quia nimirum non singuli omnibus, sed quibusdam uicinis ac iuxta positis uitiis fatigantur: prius enim conspersionem uniuscuiusque antiquus aduersarius perspicit, et tunc tentationis laqueos apponit. Alius namque letis, alius tristibus, alius timidis, alius elatis moribus existit. Quo ergo occultus aduersarius  facile capiat, uicinis conspersionibus deceptiones parat. Quia enim letitie uoluptas iuxta est, letis moribus luxuriam proponit; et quia tristitia in iram facile labitur, tristibus poculum discordie porrigit. Et quia timidi supplicia formidant, pauentibus terrores intentat. Quia elatos extolli laudibus conspicit, eos ad queque uoluerit, blandis fauoribus trahit. Singulis igitur hominibus uitiis uariis insidiatur. Neque enim facile captiuaret, si aut luxuriosis prelia, aut auaris scorta proponeret; si aut uoraces de abstinentie gloria, aut abstinentes de gule imbecillitate pulsaret; si mites per studium certaminis, aut iracundos capere per pauorem formidinis quereret. Quia ergo in tentationis ardore callide singulis insidians, uicinos moribus  laqueos abscondit, recte dicitur: Diuiditur estus super terram. Sed cum premittitur, per quam uiam spargitur lux; statimque subiungitur, diuiditur estus super terram: nimirum per eamdem uiam, per quam lux spargitur, etiam diuidi estus indicatur. Alta quippe atque incomprehensibilis sancti Spiritus gratia cum luce sua mentes nostras irradiat, etiam tentationes aduersarii dispensando modificat, ut simul multe non ueniant; ut ipse tantummodo, que ferri possunt, illustratam iam Deo animam tangant; ut cum tactus sui ardore nos cruciant, perfectionis incendio non exurant, Paulo attestante, qui ait: Fidelis autem Deus, qui non patietur uos tentari supra id quod potestis, sed faciet  cum tentatione etiam prouentum ut possitis sustinere . Hunc ergo uitiorum estum aliter diuidit callidus supplantator, aliter misericors Conditor. Ille diuidit, ut per illum citius interimat, iste ut eum tolerabilem reddat. Et quia cum tentatione fatigamur, non solum interno Dei Spiritu instruimur, sed etiam exterioribus predicantium uerbis adiuuamur; recte post diuisum estum subditur: Quis dedit uehementissimo imbri cursum? .

Si uero, ut superius diximus, diuisi estus nomine illa Iudee regionis persecutio designatur; quia ipsa persecutionis asperitas predicatores sanctos superno munere adiutos a predicationis sue mysterio nullo timore compescuit, apte subiungit:  Quis dedit uehementissimo imbri cursum? Ac si diceret: Nisi ego? Diuiso enim estu cursum uehementissimo imbri dedisse, est inter ipsas persecutionum angustias predicationis impetum roborasse, ut tanto magis uirtus predicantium cresceret, quanto amplius persecutionum crudelitas obuiaret; quatenus arentia corda audientium pluuie guttis infunderent, et siccitatem perfidie uberius irrigarent, ut quamuis contra eos seuitie estus candesceret, per eos tamen uox gratie non taceret. Hunc persecutionis estum Paulus tolerabat, et tamen audientium corda irrigabat, cum dicebat: Laboro usque ad uincula, quasi male operans: sed uerbum Dei non est alligatum . De hoc imbre alias dicitur: Mandabo nubibus meis ne pluant super  eam imbrem . De hoc cursu imbris, qui in electorum cordibus agitatur, Psalmista testatur, dicens: uelociter currit sermo eius . Plerumque uero imber est, et cursum non habet; quia predicatio ad aures uenit; sed, cessante interna Spiritus sancti gratia, ad corda audientium non pertransit. De cuius predicationis uerbis propter electos sic dicitur: Etenim sagitte tue transeunt; uox tonitrui tui in rota . Sagitte quippe Dei pertranseunt, quando uerba predicationis eius ab auribus ad corda descendunt. Quod quia solo diuino munere agitur, imbri cursum Dominus se dedisse testatur.

Sed notandum uideo quod eumdem imbrem non uehementem, sed uehementissimum uocat. Imber  uehemens est uis magna. Imber uehementissimus uis immensa predicationis. uehemens namque imber erat, cum predicatores sancti credi gaudia eterna suadebant. Imber autem uehementissimus fiebat, cum propter spem admonebant omnia deseri, cuncta uisibilia propter inuisibilia contemni, et propter auditam gratiam presentes penas cruciatusque tolerari. Sed cum fide cognita seuiente estu persecutionis tot electi possessa relinquentes, carnales affectus obliti sunt, et pro gaudio animarum in diuersis cruciatibus membra posuerunt; quid aliud Dominus fecit, nisi etiam uehementissimo imbri cursum prebuit, qui usque ad exsequenda summa precepta per sancti Spiritus gratiam et  predicationis uerba inuisibilia cordis irrigauit?

Unde et apte subiungitur: Et uiam sonantis tonitrui. Quid enim per tonitru, nisi predicatio superni terroris accipitur? Quem terrorem dum percipimus, corda nostra quatiuntur. Aliquando uero in tonitru ipse incarnatus Dominus figuratur; quia ex antiquorum Patrum conueniente prophetia ad notitiam nostram quasi ex nubium concussione prolatus est; qui inter nos uisibiliter apparens, ea, que super nos erant, terribiliter sonuit. Unde et ipsi sancti apostoli de eius gratia generati, et sancti Spiritus gratia confirmati, Boanerges, id est filii tonitru sunt uocati, ex firmitate uidelicet, et fidei magnitudine. Aliquando autem, sicut dictum est, tonitru ipsa eius predicatio accipitur,  per quam supernorum iudiciorum terror auditur. Sed quilibet predicator uerba dare auribus potest, corda uero aperire non potest. Et nisi solus omnipotens Deus per internam sancti Spiritus gratiam predicantium uerbis ad corda audientium inuisibiliter aditum prestet, incassum predicatio aure audientis percipitur, que peruenire ad intima surdo corde prohibetur. Sed sese Dominus uiam sonantis tonitrui dare asserit, qui, dum predicationis uerba tribuit, per terrorem corda compungit. Hanc uiam Paulus egregius predicator, dum superna mysteria terribiliter insonaret, se habere a se non posse conspiciens, discipulos admonebat, dicens: Orate pro omnibus simul et pro nobis, ut Deus aperiat nobis ostium uerbi ad loquendum mysterium  Christi . Qui ergo loquebatur mysteria, sed in corda audientium eisdem mysteriis a Domino aperiri ostium precabatur, habebat quidem iam tonitruum, sed dari ei desuper uiam querebat. Hanc uiam nequaquam se Ioannes dare posse cognouerat, qui dicebat: Non necesse habetis, ut aliquis doceat uos; sed, sicut unctio eius, scilicet Spiritus sanctus, docet uos de omnibus . Hanc uiam rursum Paulus, quis daret intimabat, dicens: Neque qui plantat est aliquid, neque qui rigat; sed qui incrementum dat Deus .

Accepta igitur uia, quid iste imber ac tonitru dicat audiamus: Ut plueret super terram absque homine in deserto, ubi nullus mortalium commoratur  . Super terram absque homine in deserto pluere est, uerbum Dei gentilitati predicare. Que dum nullum cultum diuinitatis tenuit, nullam in se boni operis speciem ostendit, uidelicet desertum fuit, in qua, quia legislator, et qui rationabiliter Deum quereret, non fuit; quasi hominum nullus exstitit et uelut solis bestiis occupata, uacua amatoribus mansit. De hac deserti terra alias dicitur: Posuit in deserto uiam . De hac predicatione gentilitati concessa Psalmista testatur, dicens: Posuit flumina in desertum, et exitus aquarum in sitim .

Notandum uero est quod, postquam estus super terram diuisus est, cursum uehentissimus imber accepit, ut in deserto plueret; quia, postquam in Iudea  asperitas persecutionis innotuit, ut non solum fidem minime reciperet, sed eam etiam gladiis impugnaret, ab Isrel missus quisque predicator ad euocandas gentes deflexit. Unde sancti apostoli Hebreis persequentibus, quos deserunt, dicunt: uobis quidem primum oportebat loqui uerbum Dei, sed quia repellitis illud, et indignos uos iudicatis eterne uite, ecce conuertimur ad gentes . Diuiso igitur estu, deserta et absque homine terra compluitur; quia dispersa in Iudee regionibus persecutione fidelium derelicta dudum, et quasi ab infusione rationali aliena, predicationis guttis gentilitas irroratur. Que gentilitas qualis adhuc a predicatoribus sit inuenta ostenditur, cum subinfertur:

 Ut impleret inuiam et desolatam. Quid uero compluta reddidit, demonstratur, cum illico adiungitur: Ut produceret herbas uirentes. Inuia namque dudum gentilitas fuit, ad quam Dei uerbo uia non patuit. Redemptore quippe nostro ueniente, sic accepit gentilitas uocationem gratie, ut non in ea prius fuerit uia prophetie. Desolata etiam recte uocata est, ratione uidelicet consilii, uel fructu boni operis destituta. Dedit ergo Dominus uehementissimo imbri cursum, et uiam sonantis tonitru, ut in deserto plueret, et impleret inuiam et desolatam, et produceret herbas uirentes; exteriori scilicet predicationi internam Spiritus sancti aspirationem contulit, ut corda gentilium arentia uirescerent,  inuia compluerentur, infecunda germinarent, clausa patescerent.

In Scriptura enim sacra aliquando herba uiror temporalis glorie accipitur, aliquando refectio diaboli, aliquando sustentatio predicatorum, aliquando bona operatio, aliquando eterne uite scientia atque doctrina. uiror namque glorie temporalis accipitur sicut Propheta ait: Mane sicut herba transeat, mane floreat, et pertranseat . Mane namque sicut herbam florere atque transire est, in prosperitate huius seculi per temporalis glorie uelociter decus arescere. Herba refectio diaboli accipitur, sicut de illo a Domino dicitur: Huic montes herbas ferunt . Ac si diceret: Superbi ac tumidi, dum se illicitis cogitationibus  atque actionibus efferunt, suis illum iniquitatibus pascunt. Herba sustentatio predicantium demonstratur, cum dicitur: Producit in montibus fenum, et herbam seruituti hominum . In montibus quippe fenum seruituti hominum herba producitur, cum sublimes huius seculi ad fidei cognitionem uocati, sanctis predicatoribus in huius uite itinere transitoria alimenta largiuntur. Herba pro bona operatione ponitur, sicut scriptum est: Germinet terra herbam uirentem, et facientem semen . Quod licet in conditione mundi ita historice factum teneamus, terram tamen Ecclesiam figurasse non inconuenienter accipimus, que in eo germinauit herbam uirentem, in quo ad uerbum  fidei fecunda misericordie opera protulit. Herba aliquando scientiam atque doctrinam eterne uiriditatis accipimus, sicut per Ieremiam dicitur: Onagri steterunt in rupibus, traxerunt uentos quasi dracones, defecerunt oculi eorum, quia non erat herba . Quo dicto, superba ac nequissima Iudeorum est persecutio prophetata. Ipsi quippe onagri pro mentis elatione, ipsi dracones pro uirulenta cogitatione uocati sunt. Qui steterunt in rupibus, quia non in Deo, sed in summis potestatibus huius mundi confisi sunt dicentes: Non habemus regem, nisi Cesarem . Traxerunt uentos quasi dracones, quia spiritu elationis inflati, superbia malitiose tumuerunt. Defecerunt oculi eorum, quia scilicet spes illorum ab eo quod intendebat,  corruit: que temporalia diligens prestolari eterna neglexit; et terrena, ideo quia Deo preposuit, amisit. Dixerunt enim: Si dimittimus eum sic, omnes credent in eum; et uenient Romani, et tollent nostrum locum et gentem . Timuerunt ne locum, non occiso Domino, perderent; et tamen, occiso, perdiderunt. Sed cur ista miseris euenerint subditur: Quia uidelicet non erat herba; scilicet quia eorum cordibus defuit eternitatis scientia, et nullo eos refecit pabulo uiriditas interne doctrine. Hoc igitur loco quid aliud uirentes herbas, nisi sancte doctrine scientiam, uel congruas operationes accipimus? Deserta itaque terra compluitur, ut ab ea uirentes herbe producantur; quia, dum sancte predicationis imbrem gentilitas  percipit, et uite opera et doctrine uerba germinat. Ista uiriditas uoce prophetica deserte terre pollicetur, cum dicitur:

In cubilibus, in quibus prius dracones habitabant, orietur uiror calami et iunci . Quid enim per calamum, nisi scriptores  ? Et quid per iuncum, qui iuxta aquam semper in humore nascitur, nisi pusilli ac teneri auditores sacri eloquii designantur? In draconum ergo cubilibus uiror calami et iunci oritur, quia in eis populis, quos antiqui hostis malitia possidebat, et doctorum scientia, et auditorum obedientia per sancti Spiritus infusionem coaceruantur. Hec tamen, que generaliter de gentilitate dicta sunt, si solerter aspicimus, intra sinum sancte Ecclesie in singulis agi  uidemus. Sunt enim plerique ad uerba Dei ualde insensibiles, qui fidei quidem nomine censentur, uerba uite auribus audiunt; sed ea transire usque ad interna cordis minime permittuntur. Hi quid aliud quam deserta terra sunt, que scilicet terra hominem non habet, quia eorum mens sensu rationis caret? Et nullus mortalium in hac terra commoratur; quia, etsi quando in eorum conscientia rationabilium sensuum cogitationes ueniunt, non persistunt. Praua enim desideria in eorum cordibus sedem inueniunt; recta uero, si quando uenerint, ac si impellantur, deiiciuntur. Sed cum misericors Deus imbris sui cursum et sonantis tonitru uiam donare dignatur, compuncti per internam  Spiritus sancti gratiam uerbis uite aures cordis aperiunt, et impletur terra inuia; quia, dum prebet auditum uerbo, cumulatur mysterio. Et producit herbas uirentes; quia per gratiam compunctionis infusa predicationis uerba non solum libenter recipit, sed etiam ubertim reddit, ut quod prius audire non poterat, iam postmodum loqui concupiscat, et que non audiendo etiam intrinsecus aruerat, iam loquendo que sancta sunt, uiriditate sua quoslibet esurientes pascat. Unde bene per Prophetam dicitur: Emitte Spiritum tuum, et creabuntur; et renouabis faciem terre . Sic facies terre uirtute renouationis immutatur, dum sicca dudum mens, gratia ueniente, compluitur, et post ariditatem pristinam, quasi productis  herbis, scientie uiriditate uestitur. Que Conditoris nostri gratia adhuc nobis altius commendatur, cum subditur:

Quis est pluuie pater? uel quis genuit stillas roris? Ac si diceret: Quis nisi ego, qui siccam terram humani cordis guttis scientie gratuito aspergo? De hac enim pluuia rursum per Psalmistam dicitur: Pluuiam uoluntariam segregabis Deus hereditati tue . uoluntariam quippe pluuiam hereditati sue Dominus segregat, quia non eam nobis pro nostris meritis, sed pro suo munere benignitatis prestat, et idcirco hoc loco pater pluuie dicitur, quia superna nobis predicatio, non de nostro  merito sed de eius gratia generatur. Stille enim roris ipsi sancti predicatores sunt, qui arua pectoris nostri, inter mala uite presentis, quasi inter tenebras sicce noctis arentia gratia superne largitatis infundunt. De his stillis contumaci Iudee dicitur: Propterea prohibite sunt stille pluuiarum, et serotinus imber non fuit . Ipse quippe scintille roris sunt, que et scintille pluuiarum Quando enim dispensatione aliqua predicationem temperant, quasi rorem tenerum aspergunt. Quando uero ea que de supernis sentiunt uirtute qua preualent loquuntur, quasi ubertim fluentem pluuiam fundunt. Rorem aspergebat Paulus cum Corinthiis dicebat: Non enim iudicaui me scire aliquid inter uos, nisi Christum Iesum, et hunc crucifixum  , Et rursum pluuiam fundebat, dicens: Os meum patet ad uos, o Corinthii, cor meum dilatatum est . Hinc est quod Moyses quia et ualida fortibus, et tenera infirmis dicturum se nouerat, dicebat: Exspectetur sicut pluuia eloquium meum, et descendant sicut ros uerba mea . Inuia igitur terra, ut supradictum est, id est arida corda per infusionem sancti Spiritus et doctorum predicationem uirentes herbas producunt, quia non solum doctrine uerba libenter percipiunt, sed etiam ex his, que a sanctis predicatoribus audiunt, libenter proximos erudiunt. Corda prius arentia, et bonis operibus infecunda, per predicationis uerba quasi hortus irriguus ubertim iam fructum reddunt,  et alios fructificare faciunt.

Unde sponsus, scilicet Christus, in Cantico spiritualis amoris sponsam, id est sanctam Ecclesiam laudans, ait: Emissiones tue paradisus malorum punicorum cum pomorum fructibus   . Quid emittit sancta Ecclesia, nisi cum sanctis operibus sancta uerba quibus filios gignit et nutrit? Quorum dum alios usque ad martyrium perducit, alios in sancta conuersatione erudit, hos sanguine martyrii rubentes ad eternam patriam transmittit, illos uero in sanctis operibus uiuentes proximis in exemplum sanctitatis tradidit; quid aliud quam mala punica, et pomorum fructus emittit? Mala enim punica sub rubeo cortice multitudinem granorum continent. Fructus uero pomorum in se refectionis  dulcedinem habent. Sic martyres, dum sub igne tribulationis laborant; dum pro Christo sanguinem exterius fundere non dubitant, multitudinem uirtutum interius sibi in mente congregant. Sancti etiam quique, qui in pace Ecclesie uiuunt, fructus pomorum gerunt; quia, dum sancta opera perficiunt, proximis exempla utilia tribuunt, quorum exhibitione sese qui uolunt, reficiunt. Quotquot enim sunt in Ecclesia sancti, siue igne passionis ardeant, siue in pace Ecclesie quiescentes succrescant; sanctarum uirtutum odorem tanquam paradisum suauitatis et deliciarum construere in se, dum uiuunt, non cessant. Cuius paradisi ubertatem  Scriptura demonstrat, dum sub uoce Iesu Christi celestis Sponsi per arbustorum nomina quasque uirtutes designat, dicens:

Cypri cum nardo, nardus et crocus, fistula et cinnamomum cum uniuersis lignis Libani. Myrrha et ale cum omnibus primis unguentis. Quid enim per has diuersas species aromaticarum arborum designatur, nisi sanctarum uirtutum honor et profectus que in sanctis habentur? Ex his quippe speciebus regalia unguenta conficiuntur; et ex his corporum sanitates inueniuntur. Bene igitur uirtutes animarum designant, quibus congregatis et confectis bonus odor opinionis egreditur, et egris animabus competens sanitas, cooperante Spiritu sancto, reparatur.

 Sed adhuc laus Ecclesie a sponso repetitur, cum subditur: Fons hortorum, puteus aquarum uiuentium, que fluunt impetu de Libano. Recte in emissionibus Ecclesie fons hortorum et puteus aquarum uiuentium describuntur. Quid enim per fontem et puteum, nisi sancta Scriptura designatur, que sic aquam sapientie generat, ut et potantes semper reficiat, et tamen manare non desistat? Que bene hortorum esse perhibetur, quia illorum specialiter est sancta Scriptura, in quorum mentibus uirtutum semina oriuntur.

Sed querendum nobis est, quare fons et puteus utrumque simul Scriptura dicatur, cum fons in superficie appareat, puteus uero in imis latens omnes querentes se maiori labore exerceat. Sed sciendum  est quod diuina Scriptura in quibusdam manifesta existens, in quibusdam uero locis obscuram se prebens, et aliquando leuiter sicut inuenitur, tanquam fons potatur, et aliquando magna inquisitione eget ut inuenta sumatur. Quia uero sancte Scripture intellectus per aquam designatur, ostenditur alibi, cum diuina uoce de reprobis dicitur  : Unde Isaias ait: Aufert Dominus ab Ierusalem et Iuda omne robur panis, et omne robur aque . Ubi notandum, quia robur panis prius et postea robur aque aufertur. Dum enim grauia dicta Scripture non perquiruntur, ut mandantur, paulatim a scientia decidit mens, ut aliquando nec leuia etiam intellectu capiuntur. Sed aque iste  bene de Libano fluere cum impetu dicuntur. Libanus enim dealbatio interpretatur. In baptismo quippe dealbamur, dum amissa nigredine peccatorum ad munditiam noue uite reformamur. De Libano ergo aque putei fluunt, quia in baptismo electi quique donum sancti Spiritus accipiunt, quo illuminati Scripture sancte sensum intelligunt. Que Scripture scientia tanto impetu fluit, ut dum electos tangit, ab huius uite amore submoueat, et ad eterna gaudia in impetus sui quosque sibi adherentes traiiciat. Hinc est enim quod in psalmo scribitur: Fluminis impetus letificat ciuitatem  Dei . Impetus enim fluminis ciuitatem Dei letificat, cum per donum sancti Spiritus Scripture sapientia fortiter inundans sanctam Ecclesiam uel cuiuslibet capientis mentem infusione sua exhilarat. Sapientia quippe sanctarum Scripturarum ciuitatem Dei, id est sanctam Ecclesiam letificat, cum per predicatorum ora audientium corda illustrat; et ad bene operandum sollicitat, transgressores preceptorum Dei corrigit et emendat, et ad cognitionem atque amorem Creatoris ueteris ac Noui Testamenti populos subleuat. Cum enim Scripturam sacram dicimus, uetus ac Nouum Testamentum intelligimus. Unde Ezechiel propheta cum de animalibus sibi ostensis loqueretur, ait inter cetera:

 Cum aspicerem animalia, apparuit rota una super terram . Quid autem rota, ut ait beatus Gregorius  , nisi sacram Scripturam signat, etc., usque ad dicat itaque Ezechiel propheta de sibi ostensis animalibus.

Cum aspicerem animalia, apparuit rota una super terram. Beatus Gregorius, subtilissimus sanctarum Scripturarum interpres, accedat, et tante profunditatis uersiculum nobis exponat. Querendum, inquit  , nobis est, etc., usque ad quia Scriptura sacra in utroque Testamento, et admonendo recta est, et promittendo alta, et minando terribilis.

Recte etiam rota, id est sancta Scriptura, ut dictum est, quatuor facies habere describitur; quia prius corrigenda peccata in genere humano cognouit  per legem, deinde per prophetas, perfectius uero per Euangelium, ad extremum autem per apostolos generaliter omnibus gentibus ad predicandum missos. Quecunque enim de Christo eiusque sponsa, id est sancta Ecclesia, Testamentum uetus prefigurauit, hec per apostolicam predicationem Nouum Testamentum in quatuor mundi partibus aperte manifestauit. Doctrinis ergo apostolicis lex uniuerso orbi innotuit, quia Euangelio concordauit. Unde Dominus ad Moysem figurate loquens, ait:

Fac tibi duas tubas argenteas ductiles . Et paulo post: Cum concisus clangor increpuerit, mouebuntur castra  Per duas enim tubas exercitus  ducitur, quia per duo Testamenta, et per duo caritatis precepta ad procinctum fidei populus Dei euocatur. Que tube idcirco argentee fieri precipiuntur, ut predicatorum uerba eloquii nitore fulgeant, et auditorum mentem nulla sui obscuritate confundant. Idcirco ductiles, quia necesse est ut hi, qui uenturam uitam predicant, tribulationum presentium tonsionibus crescant. Bene autem dicitur: Cum concisus clangor increpuerit, mouebuntur castra; quia nimirum cum subtilius ac minutius predicationis sermo tractatur, auditorum mentes contra tentationum certamina ardentius  excitantur. Clangor itaque tubarum toto mundo terribiliter insonuit, quia per apostolicam doctrinam Noui ac ueteris Testamenti spiritualis intelligentia ubique clara innotuit. Ad hoc nimirum Dei et uirginis Filius, ut iam dictum est, hoc idoneos sue incarnationis, passionis, resurrectionis atque in celum ascensionis precones, Spiritus sancti magisterio plene instructos, et ad tolerandam persequentiam incredulorum prauitatem fortes, per uniuersum mundum misit, ut ad eternam uitam predestinatos uocarent, ex quibus sibi templum, id est sanctam Ecclesiam, quasi ex uiuis lapidibus edificaret, in qua ipse uerus Sol iustitie cum Patre et Spiritu sancto non solum in presenti seculo, sed etiam in sempiternum habitaret.

 Unde Salomon figurate loquens, ait: Sapientia edificauit sibi domum; excidit columnas septem. Immolauit uictimas, miscuit uinum, posuit mensam, misit ancillas suas, ut uocarent ad arcem, et menia ciuitatis  . Sapientia quippe domum sibi condidit, cum unigenitus Dei Filius, intra uterum uirginis mediante anima sibi corpus creauit. Sic quippe corpus Unigeniti domus Dei dicitur, sic etiam templum Dei uocatur. Ita quoque unus idemque Dei atque hominis Filius ipse est, qui inhabitat, ipse qui inhabitatur. Quod tamen recte et aliter potest accipi. Domus sapientie Ecclesia uocatur, que septem sibi columnas excidit, quia ab amore presentis seculi disiunctas, ad portandam eiusdem  Ecclesie fabricam mentes predicantium erigit: que pro eo quod perfectionis uirtute subnixe sunt, septenario numero signantur. Immolauit Dominus uictimas, seipsum Deo Patri offerendo pro nobis; uel uictimas immolauit, quia uitam predicantium mactari in persecutione permisit. Miscuit uinum, scilicet preceptorum suorum poculum ex narratione historica, et ex intelligentia spirituali contemperans. Unde in psalmo canitur: Calix in manu Domini uini meri plenus est misto  . Calix uini meri dicitur quantum ad spiritualem intelligentiam; plenus misto, id est fece corporalium sacramentorum; que sacramenta resident et remanent apud Iudeos, et funditur inde omnis spiritualis intellectus, et eliquatus est in humiles gentes,  sed apud Iudeos fex figure remansit, de qua omnes infideles potati sunt.

 Aliter, Sapientia, id est Dei Filius, uinum miscuit, quia diuinitatis et humanitatis sue pariter nobis arcana predicauit; Mensam posuit, id est Scripturam sacram, que fessos a seculi huius labore uenientes pane celestis uerbi nos reficit, et contra aduersarios sua refectione roborat  . Unde sancta Ecclesia eidem Iesu Christo sponso suo gratulabunda canit: Parasti in conspectu meo mensam, aduersus eos, qui tribulant me .  Mensa Domini et beata conuiuatio, saturatis fidei, esca celestis, de qua dicit Apostolus: Qui manducat et bibit indigne, iudicium sibi munducat . Parasti, inquit, in conspectu meo mensam, scilicet communionem corporis tui, o Christe, qui uere est Dei Patris Sapientia, qua intelligo me debere imitari uestigia passionis tue. Unde in Prouerbiis dicitur: Ad mensam magnam sedisti, id est Christi, scito quod talia te oportet preparare , id est pati, sicut ipse. Unde alibi Psalmista ait: Calicem salutaris accipiam, et nomen Domini inuocabo .

Tres mensas legimus, prima uidelicet fuit in lege, secunda in Euangelio, tertia in celo. De prima scripsit Moyses in Exodo, ubi legitur posita in tabernaculo  iuxta introitum, super quam erant duodecim panes propositionis de similagine, et super singulos patena aurea cum pugillo thuris . De secunda inquit Apostolus: Non potestis communicare mense Christi, et mense demoniorum . De tertia ait Dominus discipulis suis: Ego dispono uobis, sicut disposuit mihi Pater meus regnum, ut edatis, et bibatis super mensam meam in regno meo . Prima itaque mensa non parabat refectionem, sed monstrabat; secunda satiat; tertia glorificat. Prima est in littera, secunda in spiritu, tertia in spe. Prima docet, secunda adiuuat, tertia consummat.

 Iterum subiungit, dicens: Misit ancillas  suas, ut uocarent ad arcem, et menia ciuitatis, quia predicatores infirmos abiectosque habere studuit, qui fideles populos ad spiritualis patrie superna edificia colligerent. Unde et in Euangelio Dominus Nathanelem laudat , nec tamen in sortem predicantium numerat, quia ad predicandum eum tales uenire debuerunt, qui de laude propria nichil haberent, ut tanto solius ueritatis cognosceretur esse quod agerent, quanto et aperte cerneretur, quia ad hoc agendum ipsi idonei non fuissent. Ut ergo mira potentia per predicatorum linguas claresceret, prius mirabilius actum est, ut eorumdem predicantium meritum nullum esset. Ad hoc ergo misit Sapientia, id est Dei Filius ancillas suas, suos uidelicet discipulos, infirmos prius abiectosque et  idiotas, postea uero Spiritu sancto interius docente fortes, ac subtiliter instructos, ut uocarent ad arcem et menia ciuitatis; quia, dum eternam uitam denuntiant, ad alta nos menia superne ciuitatis leuant: que profecto menia, nisi humiles, non ascendunt. Unde ab eadem Sapientia protinus subditur: Si quis est paruulus, ueniat ad me . Ac si aperte dicat: Quisquis se magnum estimat, aditum sibimetipsi ascensumque angustat; quia tanto altius pertingitur, quanto uniuscuiusque mens apud se uerius humiliatur. Sed quantalibet quisque  uirtute proficiat, quantalibet scientia excrescat, penetrare non sufficit quanto nos Conditor moderamime regit. Inuisibilia bona nobis in celesti Ierusalem preparauit, ad que nos per predicatores suos misericorditer uocare non desinit. Innumerabilia sunt que indignis nobis presenti seculo contulit, sed multo maiora in celo promittit. Per fidem enim ambulamus, et non per speciem . uisibilia bona nobis in hac mortali uita prestat, sed ad inuisibilia desideranda, per suorum predicatorum eloquia, nos prouocat.

Hanc procul dubio humane mentis infirmitatem uel ignorantiam, qua impediente, dum in presenti uita sumus, eterna gaudia perfecte contemplari non possumus, uelum illud prefigurabat quod Domini  iussione in medio tabernaculi pendebat, et interiora ab exterioribus ne uiderentur, separabat . Sic enim ait Apostolus: Nunc uidemus per speculum in enigmate, tunc autem facie ad faciem   . Quandiu ergo in hoc mundo sumus, tanquam per speculum ueritatem celestis regni uidemus, positi quasi in sanctuario, nondum peruenientes ad Sancta sanctorum. Sancta enim possunt esse ea, que in presenti seculo habere sanctam conuersationem possunt; Sancta uero sanctorum in qua semel tantummodo intratur, ad celum  ubi est propitiatorium et cherubin, ubi et mundis corde apparet Deus. In qua tamen conuersatione constituti, id est in presenti Ecclesia non sine adiutorio sancti Spiritus consistimus. Habemus  enim ex uno sancti Spiritus fonte septem lucernas, que populum Ecclesie illuminant, id est septemplicem Domini gratiam missam in uniuersum orbem terrarum, que populos Ecclesie fulgore Spiritus sancti diuersa carismatum claritate illustrat.

Potest quidem oppassum  uelum, quod partem tabernaculi interioris occultabat ne prospiceretur, illud preteritum tempus prefigurare quod fuit sub lege, quia que lex et prophete cecinerunt, occulta erant et interiecto uelamine non poterant ad plenum intelligi. Sed postea Christus adueniens, tempore passionis, uelum illud a summo usque deorsum disrupit , et omnia illa que  erant occulta, per passionem suam ad nostram fidem corroborandam reuelauit, dicente Apostolo: Nobis autem reuelauit Deus per Spiritum suum . Reuera sancti apostoli, ceterique discipuli, ante aduentum Spiritus sancti pauci numero, infirmi ad toleranda incredulorum aduersa, et ad predicanda sponsi et sponse, Christi uidelicet et Ecclesie sacramenta, indocti erant. Sancta quippe Ecclesia quando in solis apostolis erat, nec seipsam nec alios lacte predicationis nutrire sufficiebat.

De qua Salomon ait in Cantico spiritualis amoris: Soror nostra parua est, et ubera non habet  . Quid Petrus ceterique discipuli aliis predicarent, cum in domo una inclusi, foris apparere non auderent? Parua itaque tunc temporis Ecclesia erat, et ubera non habebat, qui post Domini nostri Iesu Christi resurrectionem Iudeorum metu perterrita, non dico predicare, sed etiam uideri timebat  Sicut uniuscuiusque hominis, sic sancte Ecclesie etas describitur. Paruula igitur tunc erat, cum a natiuitate recens uerbum uite predicare non poterat; ubera non habebat, quia nimirum priusquam proficeret per incrementa uirtutis, infirmis quibusque auditoribus prebere non potuit uerba predicationis. Adulta uero Ecclesia dicitur, quando, Dei uerbo copulata sanctoque repleta Spiritu, per predicationis ministerium in filiorum  conceptione fecundatur, quos exhortando parturit, conuertendo parit. De hac eius etate in Cantico amoris Domino dicitur: »Adolescentule dilexerunt te .« Uniuerse quippe Ecclesie, ut ait Beatus Gregorius in Moralibus, quia unam catholicam Ecclesiam faciunt, adolescentule uocantur, non iam uetuste per culpam sed nouelle per gratiam  ; non senio steriles, sed etate mentis ad spiritualem congrue fecunditatem. uel per adolescentulas sancte anime designantur, que baptismatis aqua per Spiritum sanctum regenerantur, et in nouam Christi uitam per nouum testamentum transferuntur. Sed cum hec sancta Ecclesia catholica temporibus Antichristi, iam quasi quodam senio debilitata, malitia  abundante et multorum caritate refrigescente, per predicationem filios parere interdum desierit, fecunditatis antique reminiscens quasi querimoniam faciendo cum beato Iob dicere poterit:

Sicut fui in diebus adolescentie mee quando secreto Deus erat in tabernaculo meo   . Ac si apertius diceret: Quis mihi tribuat, ut sim sicut fui in diebus adolescentie mee? quamuis post eosdem dies quibus a persecutoribus grauiter deprimetur, iam tamen circa ipsum finem temporum grandi predicationis uirtute roborabitur. Nam susceptis ad plenum gentibus omnem Isreliticum populum, qui tunc inuentus fuerit, in sue fidei sinum trahet. Scriptum quippe est: Donec plenitudo gentium intraret et sic omnis Isrel  saluus fieret . Tempore illo, ut credimus, cum Synagoga sanctam Ecclesiam uiderit in Christi amore perseuerantem, incorruptam fidem conseruantem, libenter aduersa pro iustitia sustinentem, Christum Deum uerum et hominem cum Patre et Spiritu sancto unum Deum esse predicantem, omnes gentes ad fidem uocantem, ab ignorantie somno excitata dictura est: Heu me misera  diuque decepta! quid mihi profuit quod tam longo tempore infidelis permansi? Prophetis de Christi incarnatione predicantibus non credidi, Christum pro salute mea de celo a Deo Patre missum  non recepi; sed, quod est grauius, multis affectum iniuriis, cruci affixum, morti tradidi, illius apostolos salutis mihi uerbum predicantes uerberibus afflictos longe a prouincia expuli, sicque usque in presens tempus in tenebris ignorantie ambulaui, et ueritatis lumen omnino ignoraui. Cum ergo circa finem mundi, ut dictum est, plenitudo gentium intrauerit, tunc Synagoga diuinitus illustrata, de transactis sacrilegiis, ceterisque peccatis penitentiam agens sancte matris Ecclesie gremium fideliter intrabit. In persona cuius Salomon in Cantico spiritualis amoris figurate loquitur, dicens:

Nesciui: anima mea conturbauit me propter quadrigas Aminadab  . Ac si diceret: Tot uirtutes  in sancta Ecclesia fieri uidens, quare tanto tempore per illicita erraui? quare incredula perstiti? Cur tandiu per infidelitatem meam in tenebris ignorantie remansi? Sed propter quadrigas Aminadab Synagoga conturbatur, qui quandoque per Christi Euangelium ad fidem suscipiendam excitabitur. Aminadab quippe spontaneus populi mei interpretatur. Et bene procul dubio Christus iehsu a Patre missus spontaneus populi mei dicitur, quia uere spontanea caritate ad populum saluandum descendit, et, ut nos a morte releuaret, pia uoluntate ac benigna gratia mortem in cruce suscepit. Unde ipse bonus pastor ad Patrem ait: uoluntarie sacrificabo tibi, et confitebor nomini tuo, Domine,  quoniam bonum est . Unde etiam Psalmista in persona Ecclesie loquitur, dicens: Exaudi me, Domine quoniam benigna est misericordia tua; secundum multitudinem miserationum tuarum respice in me . Propter quadrigas ergo Aminadab Synagoga conturbatur; quia tandem cum quatuor Christi Euangelia in mundo currentia, et in cordibus hominum feruentia per fidem contemplata fuerit, mox de infidelitatis sue tenebris confundetur, et oborta confusione salubri ad penitentiam commouebitur. Cui Ecclesia benigna loquitur, dicens:

Reuertere, reuertere, Sunamitis; reuertere, ut intueamur te . Sunamitis quippe captiua interpretatur. uocatur ergo Sunamitis ut reuertatur,  quia Synagoge in fine mundi fides per sanctam Ecclesiam catholicam Deo offeretur, ut dignitatem pristinam recipiat, que sub infidelitatis iugo a demonibus captiuabatur. Et bene quater reuerti admonetur, quia in quatuor mundi partes modo Iudei dispersi sunt, qui ubicunque tunc fuerint, ut dictum est, in fine conuertentur, sicut predictum est per prophetam: Si fuerit numerus filiorum Isrel sicut arena maris, reliquie salue fient . Reuertatur ergo Sunamitis, ut eam intueamur, id est Synagoga ad fidem conuertatur, et in penitentia sua omni Ecclesie ostendat, quantum malum fecerit, quamque detestabile sacrilegium commiserit,  quando Deum et hominem Iesum Christum in cruce suspendit. Sed protinus cum Ecclesia finem Synagoge intueri appetit, sponsus, scilicet Christus, congratulando quasi interrogans, dicit:

Quid uidebis in Sunamite, nisi choros castrorum . Castra quippe militantium sunt. Castra ergo in Sunamite uidebuntur, quia pro fide, quam modo impugnat, tunc robuste contra perfidos preliabitur. Sancta ergo Ecclesia, ut dictum est, ante aduentum sancti Spiritus parua et timida erat, ideoque predicare non audebat, et ubera non habebat, quia suos auditores lacte predicationis nutrire non poterat. At postquam Spiritus sancti dona percepit, statim miraculis coruscauit, uirtutibus profecit, ministerio predicationis  multos in fide generauit, minas regum ac principum contempsit, et usque ad fines orbis terrarum, diuina protegente gratia, sese dilatauit. Dei namque et uirginis Filius, qui eam uoluntate Patris proprio sanguine redemit, iugiter illam unctione sancti Spiritus ungit, et dulcedine sanctissime sue predicationis reficit, atque ad emulandum carismata meliora semper igne caritatis succendit.

Unde Ezechiel propheta typice loquens, ait: Erat super similitudinem throni similitudo quasi aspectus hominis desuper, et uelut aspectus ignis, intrinsecus eius per circuitum, a lumbis eius et desuper. Et a lumbis eius usque deorsum, uidi quasi speciem ignis splendentis in circuitu . Quod beatus  Gregorius exponens, ait  : Quid est quod Mediator Dei et hominum, etc., usque ad ne a nobis modo in eterna et infinita claritate uideatur. Unde et in Canticis canticorum eidem Dei et uirginis Filio a sponsa dicitur: Fuge, dilecte mi . Dilectus fugit, quia in celum ascendens, et in Dei Patris dextera sedens, ne a mortalibus in hac presenti uita adhuc positis perfecte uideri possit, sese absentauit. Ad ipsum itaque, fratres karissimi, necesse est ut oculos mentis dirigamus, ipsum cum Patre et Spiritu sancto in omnibus et super omnia diligamus, et in quantum possumus, illius mandata perficere studeamus. uere illius discipuli sumus, si eius mandata sine querela custodimus.

Unde ipse discipulos suos, imo omnes nos admonens,  ait: Si diligitis me, mandata mea seruate . Exhibitio operis indicium est dilectionis. Et ego, inquit, rogabo Patrem, et alium Paracletum dabit uobis, ut maneat uobiscum in eternum . Rogat Patrem per humanitatem, qui dat cum Patre per diuinitatem. Et alium Paracletum, id est consolatorem, dabit uobis ut maneat uobiscum, sicut ego sum uobis presens carne, ad hoc uidelicet, ut uos doceat, illustret, et alia huiusmodi faciat et post ad uidendam in eternum diuine maiestatis essentiam introducat. Quomodo monet diligere, et mandata seruare, ut accipiant Spiritum sanctum, quem nisi habent, non possunt diligere, non mandata  seruare? Sed habebant minus occulte et accepturi erant amplius manifeste, ut eis innotesceret quod habebant. Non habent spirituales oculos mundi amatores, quibus Spiritum sanctum uideant, nec carnalibus oculis illum possunt uidere, quia Spiritus sanctus non apparuit indutus humanitate. Dabit uobis, inquit, Pater Spiritum ueritatis, scilicet Sanctum, qui Patri et Filio consubstantialis est, et ceternus; quem mundus, id est populus mundana diligens, non potest accipere, quia non uidet eum, nec scit eum; quia uidelicet oculos non habet spirituales, quibus inuisibiliter Spiritus sanctus uidetur. uos autem cognoscetis eum, quia apud uos manebit, et in uobis erit. Ac si aperte dicat: In uobis erit, ut maneat; non manebit, ut sit; quia prius  esse alicubi, quam manere, ut hospes apud alium uisibiliter, sed iam in eis est, et ideo ab eis cognosci potest, non a mundi amatoribus.

Sequitur: Non relinquam uos orphanos; ueniam ad uos. Ac si diceret: Non relinquam uos quasi extraneos, sed sicut pius Pater ueniam ad uos post resurrectionem carne, presentia autem Deitatis semper. Non ita dabitur Spiritus sanctus pro me, ut ego etiam non sim uobiscum. Pupilli, ut Etymologiarum  Isidorus ait  , non pro conditione, sed pro etate puerili uocantur. Pupilli autem dicti, quasi sine oculis, hoc est a parentibus orbati. Hi autem uere pupilli dicuntur, quorum patres ante decesserunt, quam ab eis nomen acciperent; ceteri uero orbi dicuntur. Orphani iidem sunt qui et pupilli, sed  illud nomen Grecum est, hoc Latinum: nam et in psalmo, ubi legitur: »Pupillo tu eris adiutor ,« Grecus habet, »orphano:« orphani ergo Grece, pupilli dicuntur Latine.

Iterum Deus et homo iehsu Christus ad suorum consolationem discipulorum subiungit, dicens: Adhuc modicum, et mundus me iam non uidet. Quasi diceret: Mundus, qui modo me uidet oculis carnis, post modicum non uidebit; quia postquam resurrexero, auferetur ab impiis, ne uideant gloriam resurrectionis, que solis dabitur uidere iustis. uos autem, o filioli mei, uidetis me, quia ego, qui sum uera uita, uiuo, et uos in me uiuetis. In illo die, quando uos uiuetis, cognoscetis, quod modo creditis,  uidelicet, quia ut radius in sole, ego in Patre meo; unum cum ipso; et uos in me, ut palmites in uite, et ego sum in uobis, ut pater in filiis. Sequitur: Qui habet mandata mea, et seruat ea, ille est qui diligit me. Ac si aperte dicat: Non solum uos, o apostoli, uidebitis et cognoscetis hec supradicta, sed etiam quicunque habet mandata mea in memoria, et seruat in uita, uel habet faciendo, et seruat perseuerando; ille est qui diligit me. Qui autem diligit me, quis fructus in hoc? Diligetur, uidelicet, a Patre meo; et ego diligam eum et manifestabo ei meipsum. Ac si diceret: Ad hoc diligam, ut meipsum illi manifestem, quia etiam nunc diligo eum.  Si quis diligit me, sermonem meum seruabit. Causa est dilectio, que probatur in custodia sermonum; et Pater meus diliget eum, et ad eum ueniemus, et mansionem apud eum faciemus. uenit Deus ad hominem, dum homo uenit ad Deum. uenit homo credendo, obediendo, intuendo, capiendo. Deus autem ad hominem uenit subueniendo, illuminando et implendo. Ego, inquit, et Pater ueniemus, et mansionem apud illum, qui me diligit, faciemus: mansio illa, uisio et dilectio procul dubio non erit transitoria, sed eterna. Charitas facit habitare in domo in eternum, in qua Pater cum Filio et Spiritu sancto mansionem facit. Sequitur:

Qui non diligit me, sermones meos non seruat. Quicunque Christum Deum et hominem non diligunt,  eiusque sermones non seruant, nunquam Patrem, et Filium, et Spiritum sanctum in forma Dei uisuri sunt, quamuis formam serui, id est humanitatem Christi ad suam damnationem uideant. Iterum subiungens, ait: Et sermonem, quem audistis, non est meus: sed eius, qui misit me, Patris. Quia non est suum uerbum, sed Patris, et quia se uoluit intelligi singulariter, dixit: Sermonem quem audistis, non est meus, qui prius pluraliter dixerat: Sermones meos non seruat.

Sequitur: Hec locutus sum uobis apud uos manens, corporali uidelicet presentia, que si iam aufertur, ne timeatis; quia Paracletus Spiritus sanctus quem mittet Pater in nomine meo, ille uos docebit omnia, et suggeret uobis omnia, scilicet ab occulto,  non quod inferior sit; uel commemorabit uos, id est faciet uos memores omnium, quecunque dixero uobis: Pacem relinquo uobis, pacem meam do uobis, non quomodo mundus dat, ego do uobis. Ascensurus ad dexteram Dei Patris, ait discipulis suis, imo omnibus Ecclesie filiis: Pacem relinquo uobis; et repetens de eadem: Pacem meam do uobis. Pax est in hoc seculo, in qua manentes hostem uincimus, si inuicem diligimus, et de occultis inuicem non iudicamus. Pax erit in futuro, cum sine timore inimici regnabimus, ubi alter ab altero non poterit dissentire, ubi omnia nuda et aperta erunt, et laus unicuique a Deo erit. In Christo autem et a Christo est utraque pax. Ipse enim est pax nostra,  qui fecit utraque unum ; et eum credimus, quia est; et eum uidebimus sicuti est . Unde quod dixit, pacem meam, a posteriori, etiam ad prius subaudiendum est. uel in hoc seculo est pax nostra, que est aliqua, et non plena; in futuro autem est sua, ubi nichil repugnat.

Sequitur: Non turbetur cor uestrum, neque formidet. Ac si diceret: Ego do uobis unum et firmum cor, et ut semper illud sursum habeatis. Quia igitur in pace uos relinquo, non turbetur cor uestrum de hoc, quod dixi, uado ad Patrem  quia, si ut homo uado, presens ut Deus sum. Audistis, quia ego  dixi uobis: uado, et uenio ad uos. uado corpore, et maneo in uobis diuinitate; uel nunc a uobis recedo carne, sed tempore iudicii ueniam ad uos presentia corporali. Si diligeretis me, gauderetis utique, quia uado ad Patrem; quia Pater maior me est. Ac si aperte dicat: Si diligeretis me, gauderetis utique, quia humane nature gratulandum est, que leuatur ad dexteram Patris in quo idem speratur celum, quia Pater, secundum humanitatem quam assumpsi, maior me est. Et nunc dixi uobis priusquam fiat; ut cum factum fuerit, credatis. Non dixit, cum factum uideritis, quia nec laus uel meritum fidei, imo nec fides est de hoc quod uidetur, sed de eo quod non uidetur. Sed ait: Ut cum factum fuerit, credatis, uidelicet me esse Filium Dei, non noua  fide quia et prius credidistis, sed tunc aucta et perfecta erit. Nam cum Dei et uirginis Filius postquam cenauit, scilicet antequam a discipulo traderetur, apostolis ceterisque, qui cum eis erant, hec diceret, parua in eis tunc, et imperfecta fides erat: et cum ipse pius magister pro totius mundi salute postea in cruce moreretur, fere nulla; quia, ut dictum est, de his que uidentur non est fides. De resurrectione ergo Christi, et in celum ascensione, atque sancti Spiritus illustratione, fide et uirtutibus profecerunt; qui antea dubii ac debiles fuerant.

Sequitur: Iam non multa loquar uobiscum: uenit enim princeps mundi huius, et in me non habet quidquam. Quasi diceret: uenit princeps mundi huius,  scilicet diabolus qui uere est princeps impiorum hominum, testante Domino, qui ait ad beatum Iob: Ipse est rex super omnes filios superbie , et in me non habet quidquam, uidelicet ullum omnino peccatum, quod ad se pertineat: Sed ut cognoscat mundus, quia diligo Patrem, et sicut mandatum dedit mihi Pater, sic facio. Quasi diceretur: Cur igitur moreris, o Christe, qui nullum peccatum habes? Ideo scilicet, quia, sicut mandatum dedit mihi Pater, sic facio. Ab ipso antequam celum et terra fieret, processi; ipso mittente, ad redemptionem humani generis ueni; et sine intermissione facio, que placita sunt illi. Non ergo turbetur cor uestrum, o filioli mei, neque formidet, quia etsi  recedo a uobis corpore, tamen usque ad consummationem mundi presens sum diuinitate. Nam et Deus Pater Spiritum Paracletum in nomine meo ad consolationem uestram mittet, qui uos de omnibus perfecte erudiet, et inter huius mundi aduersa potenter sapienterque custodiet.

Ipse enim Spiritus sanctus, ut ait beatus Isidorus  , ideo predicatur Deus, quia ex Patre Filioque procedit, et eiusdem substantie est. Neque enim  aliud de Patre procedere potuit, quam quod ipse est Pater. Spiritus  sanctus autem dictus, secundum id quod ad aliquid refertur, spirans; et utique spiritu inspirans est, et ex eo appellatus Spiritus est. Proprio autem modo quodam dicitur Spiritus sanctus, secundum uidelicet quod refertur ad Patrem et Filium, quod eorum Spiritus sit. Nam et hoc nomen, quod Spiritus dicitur, non semper secundum id quod refertur ad aliquid; sed secundum id quod ad aliquam naturam significat. Ideo igitur Spiritus Dei sanctus uocatur, quia Patris et Filii sanctitas est. Nam cum et Pater sit Spiritus, et Filius secundum diuinitatem Spiritus, et Pater sanctus, et Filius sanctus; proprie tamen ipse uocatur Spiritus sanctus, tanquam sanctitas cessentialis et consubstantialis  amborum. Spiritus sanctus, ut ait beatus Isidorus, ideo non dicitur genitus, ne duo in Trinitate Filii opinentur. Ideo non predicatur ingenitus, ne duo Patres in ipsa Trinitate credantur. Procedens autem dicitur testimonio  Domini dicentis: »Adhuc multa habeo uobis dicere; sed non potestis portare modo: cum autem uenerit ille Spiritus ueritatis, docebit uos omnem ueritatem .« Et post pauca: Ille me clarificabit, quia de meo accipiet, et annuntiabit uobis . Hic autem non solum natura procedit, sed semper ad peragenda opera Trinitatis indesinenter procedit. Hoc autem interest inter nascentem Filium, et procedentem Spiritum sanctum quia Filius ex uno nascitur, Spiritus sanctus  ex utroque procedit. Unde ait Apostolus: Qui autem spiritum Christi non habet, hic non est eius . Spiritus sanctus ex opere etiam angelus intelligitur. Sic enim de illo legitur: Que uentura sunt annuntiabit uobis . Angelus utique Grece, Latine nuntius interpretatur. Unde et duo angeli apparuerunt Loth , per quos intelligimus Filium et Spiritum sanctum: nam Pater nunquam legitur missus. Spiritus sanctus, quod Paracletus dicitur, a consolatione uocatur. Paraclisis enim Grece, Latine consolatio appellatur. Christus enim eum apostolis lugentibus misit, postquam ab eorum oculis ipse in celum ascendit. Consolator enim Spiritus tristibus mittitur, secundum illam eiusdem Domini sententiam dicentis: Beati  qui lugent, quoniam ipsi consolabuntur . Ipse etiam dixit: Tunc lugebunt filii sponsi, cum ab eis ablatus fuerit sponsus . Item Paracletus dicitur, pro eo quod consolationem prestet animabus, que temporale gaudium amittunt. Alii Paracletum, Latine oratorem uel aduocatum interpretantur. Ipse enim Spiritus sanctus dicit, ipse docet, per ipsum datur sermo sapientie, ab ipso sancta Scriptura inspirata est. Unde est illud: Non uos estis  qui loquimini, sed Spiritus Patris uestri loquitur in uobis .

Spiritus sanctus ideo septiformis nuncupatur, propter dona uidelicet, que de unita eius plenitudine particulatim quique, ut digni sunt, consequi promerentur. Ipse est enim spiritus sapientie et intellectus, spiritus consilii et fortitudinis, spiritus scientie et pietatis, et spiritus timoris Domini. Spiritus autem principalis in psalmo quinquagesimo legitur, ubi quia tertio Spiritus repetitur, nonnulli Trinitatem intellexerunt; ideo scilicet, quia, sicut legitur: »Deus spiritus est .« Quod enim non est corpus, et tamen est, uidetur restare, ut spiritus sit. Intelligunt ergo ibi nonnulli Trinitatem significari ; in spiritu scilicet principali Patrem, in spiritu  recto Filium, in Spiritu sancto Spiritum sanctum. Spiritus sanctus ideo donum dicitur, eo quod datur. A dando enim donum est nuncupatum. Notissimum est enim, Dominum Iesum Christum cum post resurrectionem suam a mortuis ascendisset in celum, dedisse Spiritum sanctum quo credentes repleti, linguis omnium gentium loquebantur . In tantum enim donum Dei est, in quantum datur eis, qui per eum diligunt Deum. Apud se enim Deus est; apud nos autem donum est. Sempiterne enim Spiritus sanctus donum est, distribuens singulis gratiarum dona, prout uult . Nam et prophetias, quibus uult, impertitur; et peccata, quibus uult, dimittit. Nam peccata sine Spiritu sancto non condonantur. Spiritus sanctus inde proprie caritas nuncupatur,  uel quia naturaliter eos, a quibus procedit, coniungit, et se unum cum eis esse ostendit; siue quia in nobis id agit, ut in Deo maneamus, et ipse in nobis. Unde et in donis Dei nichil maius est caritate, et nullum maius donum Dei quam Spiritus sanctus. Ipse est et gratia, que, quia non meritis nostris, sed uoluntate diuina gratis datur, inde gratia nuncupatur. Sicut autem unicum Dei uerbum proprie uocamus nomine Sapientie, cum sit uniuersaliter Spiritus sanctus, et ipse Pater sapientia, ita Spiritus sanctus proprie nuncupatur uocabulo caritatis, cum sit et Pater et Filius uniuersaliter caritas.

Spiritus sanctus digitus Dei esse in libris Euangeliorum  apertissime declaratur. Cum enim unus euangelistarum dixisset: »In digito Dei eiicio demonia ,« alius hoc idem ita dixit: »In Spiritu Dei eiicio demonia .« Unde et digito Dei scripta est lex data die quinquagesimo ab occisione agni , et die quinquagesimo uenit Spiritus sanctus a passione Domini nostri, id est Christi. Ideo autem digitus Dei dicitur, ut eius operatoria uirtus cum Patre et Filio significetur. Unde et Paulus ait: »Hec autem omnia operatur unus, atque idem Spiritus, diuidens singulis prout uult .« Sicut autem per baptismum in Christo morimur et renascimur; ita Spiritu sancto signamur, quod est digitus Dei, et spirituale signaculum.

 Spiritus sanctus idcirco in columbe specie uenisse scribitur, ut natura eius per auem simplicitatis, et innocentie declaretur. Unde in Euangelio Dominus inter cetera ait: »Estote simplices sicut columbe .« Hec enim auis corporaliter felle caret, habens tantum innocentiam et amorem. Spiritus sanctus ideo nomine ignis appellatur, uidelicet propter quod in Actibus apostolorum per diuisionem linguarum ut ignis apparuit, qui et insedit super unumquemque eorum . Propterea autem diuersarum linguarum gratiam apostolis dedit, ut idonei efficerentur fidelium eruditione populorum. Quod uero super singulos sedisse memoratur, id cause est, ut intelligatur per plures non fuisse diuisus, sed mansisse in singulis totus, sicut fere ignibus mos est.  Hanc enim habet naturam ignis accensus ut quanti ad eum quantique ad crinem purpurei splendoris eius aspexerint, tantis uisum sue lucis impertiat, tantis ministerium sui muneris tribuat, et ipse nichilominus in sui integritate permaneat.

Spiritus sanctus nomine aque appellatur in Euangelio, Domino clamante et dicente: »Si quis sitit, ueniat ad me et bibat, et flumina de uentre eius fluent aque uiue .« Euangelista autem exposuit, unde diceret: secutus enim ait: »Hoc autem dicebat de Spiritu, quem accepturi erant credentes in eum.« Sed aliud est aqua sacramenti, aliud aqua, que significat Spiritum Dei. Aqua enim sacramenti uisibilis est, aqua Spiritus inuisibilis. Ista abluit corpus, et significat quod fit in anima. Per illum  autem Spiritum sanctum ipsa anima mundatur, et signatur. Spiritus sanctus ideo unctio dicitur, Ioanne testante apostolo , quia, sicut oleum naturali pondere superfertur omni liquori, ita in principio superferebatur Spiritus aquis. Unde et Dominus oleo exsultationis , hoc est Spiritu sancto, legitur fuisse unctus. Sed et Ioannes apostolus Spiritum sanctum unctionem uocat, dicens: »Et uos unctionem quam accepistis ab eo, maneat in uobis. Et non necesse habetis ut aliquis doceat uos, sed sicut unctio eius docet uos de omnibus ,« ipse enim Spiritus sanctus unctio est inuisibilis.

Deum itaque, fratres karissimi, attentius exoremus, ut sanctissimi sui amoris unctionem nobis  mittat, que nos de omnibus doceat, uidelicet quomodo in eum credere, quid de eo cogitare, loqui, qualiter uel eum timere et diligere debeamus innotescat; uel quomodo illi, sepositis terrenis delectationibus, placere ualeamus, interius illustrando, ostendat, atque ad peragendum bonum, quod inspirauit, uires prebeat. Itaque, dulcissimi fratres, quia Deus caritas est, ueram uobis inuicem caritatem exhibete, sine qua nemo diuine maiestatis essentiam poterit uidere. Quamuis Pater, et Filius, et Spiritus sanctus uniuersaliter sit caritas, proprie tamen, ut supradictum est, Spiritus sanctus uocabulo caritatis nuncupatur. In caritate ergo qui ambulat, ut beatus Fulgentius ait, nec errare, nec timere poterit, quia ipsa protegit, ipsa dirigit,  ipsa ad celestem patriam hominem perducit. Charitas ergo est uia qua itur ad Deum. Sic enim una ex fortissimis catholice fidei columnis, scilicet Hieronymus, ait: Sicut sine uia nemo potest peruenire quo tendit, ita sine caritate nullus ualet ad Deum pertingere.

Hec uia quindecim habet gradus, quos consequenter enumerat Paulus apostolus, dicens: Charitas patiens est, benigna est, non emulatur, non agit perperam, non inflatur, non est ambitiosa, non querit que sua sunt; non irritatur, non cogitat malum, non gaudet super iniquitate, congaudet autem ueritati; omnia suffert, omnia credit, omnia sperat, omnia sustinet . Ad perfectionem utique peruenire poterit, quisquis diuino auxilio adiutus  hos quindecim gradus pie conscenderit. Per illos igitur quasi de uirtute in uirtutem bene operando gradatim necesse est ascendamus, atque ad utilitatem audientium eos uel breuiter exponamus, nimirum nos oportet iuste et religiose uiuere, et paruulis spiritualem panem frangere.

Charitas ergo, ut prediximus, patiens est; quia uoluntarie pro Christi et proximi amore aduersa patitur, nec reddit malum pro malo, etiam cum possit. Benigna est; quia gratis sua largitur, et afflictis pie compatitur, inimicos cibat, et pro illis libenter orat. Non emulatur; quia non inuidet, imo alterius bonis congratulatur. Non agit perperam; quia nichil peruerse cogitat, nichil fraudulenter  agit: habet enim pectus simplex ad omne opus bonum apertum, et affectu caritatis plenum. Non inflatur, quia de suis bonis operibus non in se, sed in Domino gloriatur. Non est ambitiosa, quia qui Deum uidere desiderat; non ambit, scilicet honores seculi non concupiscit, imo despicit, et eligit abiectus esse in domo Dei magis quam habitare in tabernaculis peccatorum . Non querit que sua sunt, quia non propria communibus, sed communia propriis anteponit, nec quod suum est repetit secundum Euangelii preceptum , sed magis fraudem patienter patitur. Non irritatur, quia uidelicet non prouocatur ad iram sed semper uitat lites, et occasiones litium. Non cogitat malum, quia securam et non suspiciosam  habet conscientiam, nec patulas habet aures rumoribus uel detractionibus. Non gaudet super iniquitate; imo condolet tribulationibus et angustiis miserorum, et compatitur oppressionibus innocentum. Congaudet autem ueritati, quia laudat diuine iustitie sententiam super retributionem tam bonorum quam malorum. Omnia suffert; quia, quamuis uideat malos prosperari, et bonos opprimi, non tamen inde turbatur. Omnia credit, que consona sunt fidei et ueritati. Omnia sperat; quia certa est a Deo compleri promissa. Omnia sustinet; quia, licet differantur promissa, longanimis est in spe, nec potest inde moueri iam uicto seculo, in illa parte future beatitudinis firmata.

 uere et merito dicitur longanimis ille qui ad quintum decimum gradum hunc ascendit; quia, scilicet longum habet animum, qui in terra positus, iam tenet celum, et pulsat ad Dei thronum. Ad hunc quintum decimum gradum qui ascenderit nunquam descendet. Ad hunc gradum ascenderat Apostolus, cum dicebat: Quis nos separabit a caritate Christi? , etc. Pauci sunt modo, qui ad hunc gradum perueniant. Scit Deus, si aliquis nostrum modo est uel saltem in primo gradu; quia quomodo patiemur inimicos, qui nec etiam patres nostros patimur? In primo gradu caritas patiens est. Qui ergo hunc primum gradum in moribus non tenet, ad summum peruenire non potest. At postquam Dei seruus hos quindecim gradus ascenderit,  ad perfectionem illam perueniet, quam idem Apostolus indicat, ubi ait: Charitas nunquam excidit . Hi sunt quindecim gradus templi, quibus ab exteriore parte ascendebatur in Sancta sanctorum. Hec scilicet caritas est illa scala Iacob, quam uidit in somnis capite super lapidem posito, quia angeli celum ascendebant . Charitas in uia huius uite oculos hominis claudit ab appetitu terrenarum delectationum, et mentem ponit in Christo.

Notandum quia nichil est aliud Deum diligere, nisi quod ipse spiritus hominis Spiritui sancto quadam affectuosa presentia subiungitur, ipso Spiritu sancto tangente cor diligentis. Unde Paulus apostolus  ait: Qui adheret Domino, unus spiritus est , scilicet cum eo. Inexpertus loquor. Sole anime religiosorum uirorum sentiunt et intelligunt illos tam letificos, tam dulces, tamque solitarios accessus, quibus mens hominis Spiritui sancto, id est diuino amori coniungitur. Illi nobis possunt ostendere quanta suauitas, quam delectabilis dulcedo illorum demulceat corda, dum in illa suaui contemplatione solo spiritu et lacrymarum gaudio intendunt. Hanc uiam scilicet diuini amoris quotidie gradiuntur due famule familiarissime caritati, humilitas uidelicet et sollicitudo, et studiose premonstrant iter uolentibus ad Deum ascendere, rectissimeque docent qualiter ascendant. Clamat sollicitudo per Paulum apostolum, dicens: uidete  quomodo caute ambuletis; non quasi insipientes, sed ut sapientes , et per Salomonem admonet, dicens: Non declinetis ad dexteram, neque ad sinistram . Et iterum: Media caritate constrauit . Quasi diceret: Quicunque in moribus caritatem indefessam custodiunt, nichilominus cum electis Dei ad eterne beatitudinis claritatem peruenire poterunt. Clamat etiam per quemdam philosophum, dicens: Occupate medium firmis uiribus. Et per petam dicitur  :

. . . . . . medio tutissimus ibis.

Clamat etiam humilitas docens, qualiter ad decimum quintum caritatis gradum ascendere possimus, ubi ait: Cum hec omnia bene feceritis, que  precepta sunt uobis, dicite: Serui inutiles sumus: que debuimus facere, fecimus . Et iterum: Non nobis, Domine, non nobis; sed nomini tuo da gloriam . Multi ascendere tentauerunt, sed quia sine caritate gradiebantur, ascendere nequaquam potuerunt. Sed quia non est uolentis, neque currentis, sed Dei miserentis , dignum est, fratres karissimi, ut Deum omnipotentem attentius exoremus, quatenus nos per caritatis uiam ad seipsum faciat pertingere, et cum electis suis in perpetuum gaudere, qui in Trinitate perfecta uiuit et regnat Deus per omnia secula seculorum. Amen.



SERMO TRICESIMUS TERTIUS. IN FESTIuITATE SANCTI SPIRITUS II.


 Rex Salomon Deo amabilis ac dilectus, in iudicio sapiens, in sententia iustus, in regno gloriosus atque pacificus, Deique gratia illuminatus ait: Spiritus Domini repleuit orbem terrarum; et hoc quod continet omnia, scientiam habet uocis .  . Spiritus Dei ideo sanctus uocatur, quia est sanctitas Patris et Filii. Nam cum et Pater sit Spiritus, et Filius secundum diuinitatem sit Spiritus, et quamuis Pater sit sanctus, et Filius sit sanctus; proprie tamen ipse uocatur Spiritus sanctus, tanquam sanctitas cessentialis et consubstantialis amborum. Ideo Spiritus sanctus non dicitur a Patre genitus, sed procedens; ne in Trinitate duo filii suspicentur. Ideo etiam Spiritus sanctus in ipsa Trinitate non uocatur ingenitus, ne duo Patres in  Trinitate credantur. Spiritus sanctus procedens dicitur a Patre testimonio Domini dicentis: Multa habeo uobis dicere, sed non potestis illa portare modo. ueniet autem Spiritus ueritatis, qui a Patre procedit, et de meo accipiet, et ille uobis annuntiabit omnia . Hoc interest inter nascentem Filium, et inter procedentem Spiritum sanctum, quod Filius ex uno nascitur, Spiritus sanctus ex utroque procedit. Et ideo dicit Apostolus: Qui spiritum Christi non habet, hic non est eius . Spiritus sanctus ex opere etiam angelus intelligitur: dictum est enim de illo: Et que uentura sunt, annuntiabit uobis . Et utique angelus Grece, Latine nuntius interpretatur.  Unde et duo angeli apparuerunt Loth , in quibus Dominus singulariter appellatur, per quos intelligimus Filium et Spiritum sanctum. Pater uero nunquam legitur missus. Spiritus sanctus, quod dicitur Paracletus, a consolatione dicitur. Paraclisis enim Grece, Latine consolatio appellatur; Christus eum apostolis lugentibus misit, postquam ab eorum oculis ipse in celum ascendit; Spiritus sanctus ideo septiformis nuncupatur, quia de unita plenitudine eius particulatim quique, ut digni sunt, consequi promerentur. Ipse est enim  spiritus sapientie et intellectus, spiritus consilii et fortitudinis, spiritus scientie et pietatis, spiritus timoris Domini . (Donum  sancti Spiritus in membris Ecclesie sigillatim diuiditur; et in singulis singula dona distribuit. Christus uero omnem plenitudinem gratiarum habuit, de quo ita legitur: Plenus gratia, et ueritate . Unde et Paulus ait: Hec autem omnia operatur unus atque idem Spiritus, diuidens singulis prout uult . Sicut autem per baptismum in Christo morimur et renascimur, ita et per Spiritum sanctum signamur, qui est digitus Dei et spirituale signaculum. Spiritus sanctus idcirco in columbe specie  super Christum in baptismo descendisse scribitur, ut natura eius per auem simplicitatis et innocentie declararetur. Columba enim felle caret, habens tantummodo innocentiam, et amorem. Ideo Spiritus sanctus nomine ignis appellatur, propter quod in hac solemnitate super apostolos per diuisionem linguarum sicut ignis apparuit .  Ante aduentum Domini tantum patriarche et prophete  ex omni populo iusti donum sancti Spiritus merebantur; post aduentum autem Domini cunctis est credentibus distributus, iuxta quod per prophetam Iel Dominus loquitur, dicens: Et erit in nouissimis diebus: Effundam de Spiritu meo super omnem carnem, et prophetabunt filii uestri, et filie uestre  . Cunctis enim nunc gentibus gratia sancti Spiritus tradita est. Neque in paruis et in paucis, sicut in populo Iudeorum, sed in omni multitudine credentium Spiritus sancti gratia manet. Recte ergo dicitur: Spiritus Domini repleuit orbem terrarum, quia aduentum Christi non tantum plebis Iudee sancti prophetantes exspectauerunt, sed fuisse etiam in nationibus multos sanctos uiros prophetie donum habentes, quibus per Spiritum sanctum Christus reuelabatur, et a quibus eius exspectabatur aduentus, sicut Iob, sicut Balaam,  et sicut Sibylla qui utique Christi predicauerunt aduentum.

Sed inter hec sciendum est quia in diuisione donorum diuersi diuersa Dei dona percipiunt. Nec uni homini conceduntur omnia dona, sed ita fit pro humilitatis studio, ut alter habeat quod admiretur in altero. Per gratiam sancti Spiritus alius percipit donum caritatis, alius humilitatis, alius autem patientie et sobrietatis. Ex donis sancti Spiritus quibusdam datur uirtus orandi, quibusdam uigilandi, quibusdam uero ieiunandi. Iste per gratiam sancti Spiritus in eleemosynis est largus, ille ad uisitandum infirmos et ad sepeliendum mortuos est promptus, atque ille ad docendum proximos suos est uoluntarius. Admiratur iste, qualiter ille tam  patienter omnia aduersa potest sustinere; admiratur ille quomodo iste tam perfecte ualet mundum contemnere. Ideo igitur omnia dona sancti Spiritus non dantur uni homini in hoc seculo, ut alter habeat quod admiretur in altero. Ergo, cum aliquis per gratiam sancti Spiritus aliquod donum accipit, ne forte cum alterius donum subripere desiderat, illud, quod meruit, perdat. Conturbat enim ordinem corporis totum, qui non suo contentus officio subripit alienum. Unusquisque ergo, secundum Apostoli preceptum, in ea uocatione, qua per gratiam sancti Spiritus uocatus est, permaneat . In eadem mensura, et in eodem gradu, quo quisque electus est, perseueret. Alienum non appetat: quod suum non est, non querat; quod ad  se non pertinet, non concupiscat.

Inter hec, fratres karissimi, quid Lucas euangelista referat, audiamus. Reuersi sunt, inquit, apostoli post ascensionem Domini, a monte Oliueti Ierosolymam cum gaudio magno, et erant unanimiter perseuerantes in oratione, cum Maria matre Iesu, et fratribus eius . Recte in oratione dicuntur perseuerasse, quia uirtus boni operis perseuerantia est. Incassum quippe bonum opus agitur, si ante consummationem deseratur. Unanimiter ergo in oratione et ieiunio perseuerabant, quia iam tempus aderat de quo Dominus Iudeis calumniantibus dixerat: Quia non possunt filii sponsi lugere, uel ieiunare, quandiu cum ipsis est sponsus, ueniet  autem dies cum auferetur ab eis sponsus; et tunc ieiunabunt . Sponsus dicitur ab spondendo, id est a promittendo. Recte ergo Dominus noster iehsu Christus dicitur Ecclesie sponsus et est, quia Spiritum sanctum a Patre et a se procedentem, quem discipulis suis spoponderat hodierno die misit. Thalamus Christi uirtus uirginis fuit; uerbum Patris sponsus exstitit. Sponsa uero caro humana fuit. Sancti apostoli huius sponsi sunt filii, quia eius unusquisque dicitur filius cuius doctrinam sequitur. Igitur filii sponsi, scilicet sancti apostoli, qui prius lugere et ieiunare non poterant, sponso, id est Christo ascendente in celum, eius amore  atque desiderio accensi, unanimiter in oratione et ieiunio perseuerantes deuote sancti Spiritus dona sibi a Christo promissa exspectabant. Iam pro amore Christi terrena despiciebant, et celestia desiderabant. Iam pro amore Christi uisibilia contemnebant, et ut digni esse mererentur celestibus donis, summopere elaborabant. Iamque signum dilectionis eiusdem Iesu Christi sponsi sui non solum in cordibus, sed etiam in bonis operibus demonstrabant.

De quo signo idem sponsus, scilicet Dominus noster iehsu Christus in Canticis canticorum sponse, id est sancte Ecclesie, precepit, dicens: Pone me ut signaculum super cor tuum, et ut signaculum super brachium tuum   . In  corde sunt cogitationes, et in brachio operationes. Tunc ueraciter sponsa, id est sancta Ecclesia, Christum super cor et super brachium suum, et signaculum ponit, quando pro amore Christi uoluntate et actione bonum opus facit. Sancta quippe Ecclesia ut signum interius et exterius Christum portat, quia in eius meditationibus quotidie laborat, et in exteriori eum actione imitari bona operando non cessat. De quo signo ipse sponsus eisdem discipulis suis dicebat: Si diligitis me, mandata mea seruate . Ac si diceret: Hinc apparebit, quia me diligitis, si precepta mea seruaueritis. Exhibitio enim operis indicium est dilectionis. Iam ergo Christum super cor et brachium ut signum posuerant, quia pro amore Christi cogitare, loqui  et agere digna non cessabant

Sequitur: Et cum complerentur dies Pentecostes, erant omnes discipuli pariter in eodem loco . Pentecoste Grece, Latine, quinquies decem interpretatur. Considerate, fratres dilectissimi, attentius ea que dicuntur: Erant, inquit, omnes discipuli pariter in eodem loco. Pariter erant corpore, pariter mente, pariter et deuotione, pari caritate, pari dilectione, pari amore erant in eodem loco, in eodem situ, et in eodem cenaculo, in oratione perseuerantes, et ideo meruerunt accipere Spiritum sanctum a Christo sibi promissum.

uos igitur, fratres karissimi, sanctorum apostolorum edocti exemplo atque eorum instructi  magisterio, sancti Spiritus aduentum prestolantes estote pariter in uno loco, hoc est in monasterio: sed inter hec oportet uos scire, quia non sunt pariter in uno loco, qui ab inuicem separantur odio; nec sunt pariter in domo una, quos ab inuicem disiungit discordia. Certe si longitudo terrarum eos non separat, quos caritas iungit; nec una domus illos continet, quos discordia diuidit; nec simul sunt in claustro, quorum mentes superflua et uana requirendo foris uagantur in seculo. Nec pariter sunt in uno loco, qui corpore consistunt in choro, et cogitatione uersantur in foro. Sic ait Dominus in Euangelio: Ubi est thesaurus tuus, ibi est et cor  tuum . Ac si diceret: Ubi est desiderium tuum, ibi est et cor tuum; ubi est delectatio tua, ibi est et cogitatio tua; ubi est cogitatio, ibi est interioris hominis habitatio. Nam ibi quisque secundum interiorem hominem habitare dicitur, ubi cogitatione uersatur. Itaque illi, qui delectationem cordis sui constituunt in huius mundi uanitate, quamuis corpore in uno loco uideantur esse, tamen foris diffusi atque diuisi sunt mente. Sed ideo mens illorum foris dispergitur in uanitatibus mundi, quia non astringitur catena caritatis Dei. Idcirco animus eorum foris in superfluis rapitur curis, quia non colligitur intus in amorem sui Creatoris. ualde incongruum est seruo Dei intra parietes claustri persistere, et animo per plateas ciuitatis  discurrere. Ergo dum corpus est in Ecclesia, mens non sit in platea.

Igitur, dilectissimi, si uere in cordibus uestris Spiritui sancto preparatis habitaculum, ab inuicem non uos separet odium. Si ueraciter aduentum sancti Spiritus desideratis celebrare, odium et scandalum a cordibus uestris expellite, caritatem et amorem uobis inuicem exhibete. Non uos superbia deiiciat, non discordia diuidat, non inuidia consumat, non iracundia accendat, non odium homicidas faciat, non scandalum inimicos constituat, non uana gloria seducat, non uos iactantia eleuet, non cupiditas inflammet, non amor seculi sollicitet, et secundum Apostoli preceptum: Nolite contristare Spiritum sanctum Dei, in quo signati estis in die redemptionis; sed omnis amaritudo, et ira, et indignatio,  et clamor, et blasphemia tollatur a uobis cum omni malitia . Et: Estote inuicem benigni, misericordes, donantes inuicem, sicut Deus in Christo donauit uobis . Habitaculum cordis nostri sanctificatur per gratiam Dei, et per inhabitationem Spiritus sancti, quando intus est caritas, pax, bonitas, benignitas, humilitas, patientia, concordia, mansuetudo, et alia huiusmodi . He sunt nostre interiores diuitie, scilicet boni mores, et uirtutes. Si ergo cupitis Spiritum sanctum habitare in cordibus uestris, repellite a uobis scandala et iurgia, lites atque contentiones, quia hec sunt opera carnis; et, sicut ait Apostolus: Qui talia agunt, regnum Dei non consequentur .

 Etiam, dilectissimi, habitaculum cordis uestri claudatur diabolo, et aperiatur Spiritui sancto: et emundate corda uestra ab omni cogitatione immunda; quia benignus est Spiritus sanctus, et abstinet se a cogitationibus, que sunt sine discretione, et sine intellectu . Igitur, fratres karissimi, si Christum diligitis, mandata Christi seruate, et ille rogabit Patrem, et alium Paracletum, id est consolatorem, dabit uobis , qui inter pericula et tentationes presentis uite uos custodiet, et perueniendi ad celum uobis rectum iter ostendet, atque ad uidendum faciem Dei Patris a uitiis purgatos uos introducet, et cum electis suis in perpetuum regnare faciet, qui ab eodem Patre et Filio procedit, et in eis essentialiter manet per infinita seculorum secula. Amen.



SERMO TRICESIMUS QUARTUS. IN FESTIuITATE SANCTAE TRINITATIS.


  Sciendum, fratres karissimi, atque attentius animo recondendum, quia uera ac pia fide tenendum est, quod Trinitas sit unus et solus uerus Deus, ut ait beatus Augustinus in primo libro De Trinitate, scilicet Pater, et Filius, et Spiritus sanctus: et hec Trinitas unius eiusdemque substantie dicitur, creditur et intelligitur, que est summum bonum, quod purgatissimis mentibus cernitur. Mentis enim humane acies inualida in tam excellenti luce non figitur, nisi per iustitiam fidei emundetur. De hac igitur re summa et excellentissima cum modestia et timore agendum est, et attentis atque deuotis auribus audiendum, ubi queritur unitas Trinitatis, Patris scilicet, et Filii, et Spiritus sancti; quia nec periculosius alicubi erratur,  nec laboriosius aliquid queritur, nec fructuosius aliquid inuenitur. Proinde omnis, qui audit et legit ea, que de ineffabili et inaccessibili Deitatis luce dicuntur, studeat imitari atque seruare, quod uenerabilis  doctor Augustinus in primo libro De Trinitate, de seipso ait: Non pigebit me, inquit, sicubi hesito, querere; nec pudebit me, sicubi erro, discere. Quisquis ergo hoc audit uel legit, ubi pariter certus est, pergat mecum; ubi pariter hesitat, querat mecum; ubi errorem suum cognoscit, redcat ad me; ubi meum cognouerit, reuocet me, et ita ingrediamur simul caritatis uiam tendentes ad eum, de quo dictum est: Querite faciem eius semper .

Omnes  autem Catholici tractatores, ut in eodem libro beatus Augustinus ait, qui de Trinitate, que Deus est, scripserunt, hoc intenderunt secundum Scripturas docere, quod Pater, et Filius, et Spiritus sanctus unius sint substantie, et inseparabili  equalitate unus sit Deus, ut sit unitas in essentia, et pluralitas in personis: ideo uidelicet quia non sunt tres dii, sed unus Deus, licet Pater Filium genuerit, et ideo Filius non sit, quia Pater est;  Filius, quia a Patre sit genitus, et ideo Pater non sit, quia Filius est; et Spiritus sanctus nec Pater sit nec Filius, sed tantum Patris et Filii Spiritus utrique cequalis, et ad Trinitatis pertinens unitatem. Teneamus ergo Patrem, et Filium et Spiritum sanctum unum esse naturaliter Deum, ut ait Augustinus in libro De fide ad Petrum; neque tamen ipsum Patrem esse, qui Filius est, nec Filium ipsum esse, qui Pater est, nec Spiritum sanctum ipsum esse, qui Pater est aut Filius. Una est enim Patris, et Filii, et Spiritus sancti essentia, quam Greci homousion uocant, in qua non est aliud Pater, aliud Filius, et aliud Spiritus sanctus, quamuis personaliter alius sit Pater, alius Filius, atque alius Spiritus sanctus.

 Ceterum  ut in primo libro De Trinitate Augustinus docet, primum secundum auctoritates sanctarum Scripturarum, utrum fides ita se habeat, demonstrandum est. Deinde aduersus garrulos ratiocinatores elatiores potius quam capaciores, rationibus catholicis, et similitudinibus congruis ad defensionem, et assertionem uere fidei utendum est, ut eorum inquisitionibus satisfacientes, mansuetos plenius instruamus, et illi si nequiuerint inuenire quod querunt, de suis mentibus potius quam de ipsa ueritate, uel de nostra dissertione conquerantur.

Proponamus  ergo in medium ueteris ac Noui Testamenti auctoritates, quibus diuine unitatis atque Trinitatis ueritas demonstretur. Ac primum ipsa legis exordia occurrant, unde Moyses  ait: Audi Isrel, Dominus Deus tuus Deus unus est . Item: Ego sum Dominus Deus tuus qui te eduxi de terra Aegypti, non erunt tibi Dii alii preter me . Ecce sic significauit unitatem diuine nature, cum ait: Deus et Dominus. Nam, ut ait beatus Ambrosius in libro De Trinitate, nomen nature nomen est potestatis. Item alibi Deus ad Moysem loquens, ait: Ego sum qui sum. Et si quesierint nomen meum, dic eis: Qui est misit me ad uos . Dicens enim: Ego sum; non, nos sumus; et qui est, non qui sumus; apertissime declarauit unum Deum solum esse. In cantico autem Exodi legitur: Deus  omnipotens nomen eius . Non ait, Deum; sed Deus, unitatem  uolens significare. Personarum quoque pluralitatem, et nature unitatem simul ostendit in Genesi dicens: Faciamus hominem ad imaginem, et similitudinem nostram . Dicens enim, faciamus, et nostram, pluralitatem personarum ostendit; dicens uero imaginem, unitatem essentie demonstrat. Ut enim dicit Augustinus in libro De fide ad Petrum: Si in illa natura Patris, et Filii, et Spiritus sancti una esset persona tantum, non diceretur: »Faciamus hominem ad imaginem, et similitudinem nostram.« Cum enim dicit, ad imaginem, ostendit  unam essentie naturam, ad cuius imaginem homo fieret. Cum uero dicit, nostram, ostendit eumdem Deum non unam, sed plures esse personas.

Nunc uero  ad ostendendum personarum pluralitatem, atque essentie diuine unitatem, alias sanctorum auctoritates inducamus. Ait enim Moyses: In principio creauit Deus celum et terram . Per Deum significans Patrem, per principium Filium, et pro eo quod apud nos dicitur Deus, Hebraica ueritas habet Heloim, quod est plurale huius singularis, quod est Hell. Quod ergo non est dictum Hell, quod est Deus; sed Heloim quod potest interpretari dii siue iudices, ad pluralitatem personarum refertur, ad quod etiam illud attinere uidetur, quod diabolus per serpentem dixit: Eritis sicut dii , pro quo in Hebreo habetur Heloim. Ac si diceret: Eritis sicut diuine persone. Ille etiam maximus prophetarum et regum Dauid, qui suam ceteris prefert intelligentiam, dicens: Super senes intellexi , unitatem et eternitatem diuine nature ostendens, ait: Dominus nomen est illi . Non dixit Domini, sed Dominus. Alibi etiam eiusdem unitatem et eternitatem simul ostendens, ait ex persona Dei: Isrel, si me audieris, non erit in te Deus recens, neque adorabis Deum alienum . Aliud horum, ut dicit beatus Ambrosius in libro De Trinitate, significat eternitatem, aliud unitatem substantie indifferens, ut neque posteriorem Patre nec alterius diuinitatis Filium uel Spiritum sanctum esse credamus. Nam  si Patre posterior est Filius, uel Spiritus sanctus recens est, et si unius non est diuinitatis, alienus est. Sed nec posterior est, quia recens non est, neque alienus, quia ex Patre natus est Filius, et ex Patre et Filio procedit Spiritus sanctus. Alibi quoque distinctionem personarum insinuans, ait: uerbo Domini celi firmati sunt, et Spiritu oris eius omnis uirtus eorum . Alibi etiam dicit: Benedicat nos Deus, Deus noster, benedicat nos Deus, et metuant eum omnes fines terre . Trina enim confessio Dei Trinitatem exprimit personarum. Unitatem uero essentie aperit, cum singulariter subiungit: Metuant eum omnes fines terre. Isaias quoque dicit se audisse seraphim clamantia:  Sanctus, sanctus, sanctus, Dominus Deus Sabaoth . Per hoc quod dicit ter, Sanctus, Trinitatem significat. Per hoc autem quod subdit, Dominus Deus unitatem essentie designat. Dauid quoque eternam Filii generationem aperte insinuat ex persona Filii dicentis: Dominus dixit ad me: Filius meus es tu, ego hodie genui te . De hac etiam ineffabili generatione Isaias ait: Generationem eius quis enarrabit?  In libro quoque Sapientie eternitas Filii cum Patre monstratur, ubi Sapientia ita loquitur: Dominus possedit  me in initio uiarum suarum antequam quidquam faceret a principio. Ab eterno ordinata sum, antequam terra fieret, necdum erant abyssi, et ego iam concepta eram, necdum fontes eruperant, necdum montes graui mole constiterant; ante colles ego parturiebar. Adhuc terram non fecerat, et cardines orbis terre. Quando preparabat celos, aderam; quando appendebat fundamenta terre, cum eo eram cuncta componens, et delectabar per singulos dies, ludens coram eo . Ecce apertum de eterna genitura testimonium, quo ipsa Sapientia perhibet se ante mundum conceptam esse, et parturiri genitam, et apud Patrem eternaliter existere. Ipsa etiam alibi ait: Ego ex ore Altissimi prodii primogenita ante omnem creaturam . Micheas quoque propheta  eternam uerbi generationem, et temporalem ex Maria simul insinuat, dicens: Et tu Bethlehem Ephrata, paruulus es in millibus Iuda. Ex te egredietur qui sit dominator in Isrel, et egressus eius ab initio, a diebus eternitatis .

De Spiritu sancto  etiam expressa in ueteri Testamento documenta habemus. In Genesi etenim sic legitur: Spiritus Domini ferebatur super aquus . Et Dauid dicit: Quo ibo a Spiritu tuo, et quo a facie tua fugiam?  Sic etiam in libro Sapientie legitur: Spiritus sanctus discipline effugiet fictum, et abstinet se a cogitationibus, que sunt sine intellectu. Benignus est enim Spiritus sapientie . Isaias quoque ait: Spiritus  Domini super me, eo quod unxerit me .

Nunc  post testimonia ueteris Testamenti, de fide Trinitatis et unitatis, ad Noui Testamenti auctoritates accedamus, ut in medio duorum animalium cognoscatur ueritas, et forcipe de altari sumatur calculus, quo tangantur ora fidelium. Dominus itaque unitatem diuine essentie ac personarum Trinitatem aperte insinuat, dicens apostolis: Ite, baptizate omnes gentes in nomine Patris, et Filii, et Spiritus sancti . In nomine utique ait, ut ait beatus Ambrosius in primo libro De Trinitate, non in nominibus, ut unitas essentie ostendatur. Per nomina tria, que supposuit tres esse personas declarauit. Ipse etiam in Euangelio ait: Ego et Pater unum sumus . Unum dixit,  ut ait Ambrosius in eodem libro, ne fiat discretio potestatis uel nature. Etiam et addixit, sumus, ut Patrem Filiumque cognoscas, scilicet ut perfectus Pater Filium perfectum genuisse credatur; et quod Pater et Filius unum sint, non confusione, sed unitate nature. Beatus quoque Ioannes in Epistola canonica ait: Tres sunt, qui testimonium dant in celo: Pater, uerbum et Spiritus sanctus; et hi tres unum sunt . Ipse etiam in initio sui Euangelii ait: In principio erat uerbum, et uerbum erat apud Deum, et Deus erat uerbum . Ubi aperte ostendit Filium semper et eternaliter  fuisse apud Patrem, ut alium apud alium. Apostolus quoque Trinitatem aperte ostendit, dicens: Misit Deus Spiritum Filii sui in corda nostra . Et alibi: Si Spiritus eius, qui suscitauit Iesum habitat in uobis , etc. Item alibi eternitatem atque unitatem euidentissime commendat, dicens: Quoniam ex ipso, et per ipsum, et in ipso sunt omnia; ipsi gloria in secula seculorum. Amen . Ex ipso ait, ut Augustinus in libro De Trinitate dicit, propter Patrem; per ipsum dicit propter Filium; in ipso propter Spiritum sanctum. Per hoc uero quod non ait: Ex ipsis, per ipsos, et in ipsis; nec ait: Ipsis gloria, sed ipsi, insinuauit hanc Trinitatem unum Deum esse. Sed quia singule pene Scripture Noui Testamenti  hanc ineffabilis Trinitatis atque unitatis ueritatem concorditer insinuant, inductioni testimoniorum super hac re supersedeamus, et rationibus congruisque similitudinibus ita esse, prout infirmitas nostra ualet, ostendamus.

 Apostolus namque dicit: Quod inuisibilia Dei a creatura mundi per ea que facta sunt intellecta conspiciuntur; sempiterna quoque uirtus eius et diuinitas , per creaturam mundi intelligitur. Homo igitur propter excellentiam, qua excellit inter alias creaturas, uel propter conuenientiam quam habet cum omni creatura, inuisibilia Dei intellectu mentis conspicere potuit, uel etiam conspexit per ea que facta sunt, id est per creaturas uisibiles, uel inuisibiles. A duobus enim iuuabatur,  scilicet a natura, qua rationalis erat; et ab operibus a Deo factis, ut manifestaretur homini ueritas. Ideoque Apostolus dicit: Quia Deus reuelauit illis , scilicet dum fecit opera in quibus artificis aliquatenus relucet indicium. Nam  sicut ait beatus Ambrosius, ut Deus, qui natura inuisibilis est, a uisibilibus posset sciri, opus fecit, quod opificem uisibilitate sui manifestauit: ut per certum incertum posset sciri, et ille Deus omnium esse crederetur, qui hoc fecit, quod ab homine impossibile esset fieri. Potuerunt ergo cognoscere, siue cognouerunt ultra omnem creaturam esse illum, qui ea fecit, que nulla creaturarum facere uel destruere ualet. Accedat quecunque uis creature, et  faciat tale celum, et talem terram, et dicam, quia Deus est. Sed quia nulla creatura talia facere potest, constat super omnem creaturam esse illum, qui eam fecit, ac per hoc illum esse Deum, humana mens cognoscere potuit.

Alio  etiam modo Dei ueritatem ductu rationis cognoscere potuerunt, uel etiam cognouerunt. Ut enim Augustinus ait in libro De ciuitate Dei: uiderunt summi philosophi nullum corpus esse Deum, et ideo cuncta corpora transcenderunt querentes Deum. uiderunt etiam quidquid mutabile est non esse summum Deum, omniumque principium;  et ideo omnem animam mutabilesque species transcenderunt. Deinde uiderunt omne quod mutabile est non posse esse nisi ab illo, qui incommutabiliter et simpliciter est. Intellexerunt igitur eum et omnia ista fecisse, et a nullo fieri potuisse. Considerauerunt  etiam quidquid est in substantiis uel corpus esse uel spiritum, meliusque aliquod spiritum esse quam corpus. Sed longe meliorem qui spiritum facit et corpus. Intellexerunt etiam corporis speciem esse sensibilem, et spiritus speciem intelligibilem: et intelligibilem speciem sensibili pretulerunt. Sensibilia dicimus, que uisu tactuque corporis sentiri queunt; intelligibilia, que conspectu mentis intelligi possunt. Cum igitur in eorum conspectu, et corpus et animus magis minusque  speciosa essent, si omni specie carere possent, omnino nulla essent. uiderunt itaque esse aliquid, quo illa speciosa facta sunt, ubi est primum et immutabilis species, ideoque incomparabilis, et illud esse rerum principium rectissime crediderunt, quod factum non esset, et ex quo cuncta facta essent. Ecce tot modis potest uel potuit cognosci ueritas Dei. Cum ergo Deus una sit et simplex essentia, que ex nulla diuersitate partium uel accidentium consistit, pluraliter tamen dicit Apostolus, inuisibilia Dei, quia pluribus modis cognoscitur ueritas Dei per ea que facta sunt . Ex perpetuitate namque creaturarum intelligitur Conditor eternus, et magnitudine creaturarum omnipotens Pater, ex ordine et dispositione sapiens et  ex gubernatione bonus.

Hec autem omnia ad eternitatem Deitatis pertinent demonstrandam. Nunc restat  ostendere utrum per ea que facta sunt, aliquid Trinitatis indicium uel exiguum haberi potuit? De hoc Augustinus in libro uI De Trinitate, ait: Oportet, ut Creatorem per ea que facta sunt, intellectu conspicientes, Trinitatem intelligamus. Huius Trinitatis uestigium in creaturis apparet. Hec enim que arte diuina facta sunt, et unitatem quamdam in se ostendunt, et speciem, et ordinem. Nam quidquid horum creatorum, et unum aliquod est, sicut sunt nature corporum, et animarum; et aliqua specie formatur, sicut sunt figure uel qualitates corporum,  ac doctrine uel artes animarum: et ordinem aliquem petit, aut tenet, sicut sunt pondera uel collationes corporum, et amores animarum, uel delectationes et ita in creaturis prelucet uestigium Trinitatis. In illa enim Trinitate summa origo est omnium rerum et perfectissima pulchritudo, et beatissima delectatio. Summa autem origo, ut Augustinus ostendit in libro De uera religione, intelligitur Deus Pater a quo sunt omnia, a quo Filius et Spiritus sanctus. Perfectissima pulchritudo intelligitur Filius, scilicet ueritas Patris nulla ex parte ei dissimilis: quem cum ipso et in ipso Patre ueneramur; que forma est omnium, que ab uno  facta sunt, et ad unum referuntur; que tamen omnia nec fierent a Patre per Filium, neque suis finibus salua essent, nisi Deus summe bonus esset, qui et nulli nature, quod ab illo bono esset, inuidit; et ut in bono ipso maneret, alia quantum uellet, alia quantum posset, dedit: que bonitas intelligitur Spiritus sanctus, qui est donum Patris et Filii. Ipsum quippe donum Dei cum Patre et Filio eque incommutabile colere et tenere nos conuenit. Per considerationem itaque creaturarum unius substantie Trinitatem intelligimus, scilicet unum Deum Patrem a quo sumus; et Filium per quem sumus; et Spiritum sanctum, in quo sumus; uidelicet principium, ad quod recurrimus, et formam quam sequimur, et gratiam  qua reconciliamur; unum scilicet quo auctore conditi sumus, et similitudinem eius, per quem ad unitatem reformamur; et pacem, qua unitati adheremus, scilicet Deum, qui dixit: Fiat ; et uerbum per quod factum est omne, quod substantialiter et naturaliter est; et donum, scilicet benignitas eius, quam placuit, quod ab eo per uerbum factum est et reconciliatum est Auctori, ut non interiret. Ecce ostensum est, docente beato Augustino qualiter in creaturis aliquatenus imago Trinitatis indicatur. Non enim per creaturarum contemplationem sufficiens notitia Trinitatis potest haberi, uel potuit sine doctore, uel interioris inspirationis reuelatione. Unde illi antiqui philosophi quasi per  umbram et de longinquo uiderunt ueritatem, deficientes in contuitu ueritatis sanctissime Trinitatis, ut magi Pharaonis in tertio signo. Adiuuamur tamen in fide inuisibilium per ea que facta sunt.

Nunc uero  ad eam perueniamus disputationem, ubi in mente humana, que Deum nouit, uel nosse potest, Trinitatis imaginem reperiamus. Ut enim ait beatus Augustinus in quarto decimo libro De Trinitate, licet mens humana non sit eius nature cuius Deus est; imago tamen illius, qua nichil melius est, ibi querenda et inuenienda est, quo natura nostra nichil habet melius, id est in mente. In ipsa enim mente, etiam antequam sit particeps Dei, eius imago reperitur. Etsi enim amissa Dei participatione deformis sit, imago tamen Dei permanet.  Eo enim ipso imago Dei est mens, quo capax eius est, eiusque esse particeps potest. Iam igitur in ea Trinitatem, que Deus est, inquiramus. Ecce ergo mens meminit sui, intelligit se, diligit se. Hec si cernimus, cernimus Trinitatem; non Deum, sed imaginem Dei. Hic enim quedam apparet Trinitas, scilicet memorie, intelligentie et amoris. Hec igitur tria, ut ait beatus Augustinus in libro decimo De Trinitate, non sunt tres uite, sed una uita; non tres mentes, sed una mens, una essentia. Memoria uero dicitur ad aliquid: et intelligentia, et uoluntas siue dilectio similiter ad aliquid dicuntur; uita uero dicitur ad seipsam, et  mens, et essentia. Hec igitur tria eo sunt unum, quo una uita, una mens, una essentia, et quidquid aliud ad seipsa singula dicuntur, etiam simul non pluraliter, sed singulariter dicuntur. Eo uero tria sunt, quo ad se inuicem referuntur.

Aequalia  etiam sunt, non solum singula singulis sed etiam singula omnibus, alioquin non se inuicem caperent: sese autem inuicem capiunt. Capiunt enim et a singulis singula, et singulis omnia. Memini enim me habere memoriam, intelligentiam et uoluntatem, et intelligo me intelligere, et uelle atque meminisse; et uolo me uelle, et meminisse, et intelligere; totamque meam memoriam, intelligentiam et uoluntatem simul memini. Quod enim memorie mee non memini, illud non est in memoria  mea. Nihil autem tam in memoria est, quam ipsa memoria est. Totam igitur memini. Item quidquid intelligo intelligere me scio; et scio me uelle, quidquid uolo. Quidquid autem scio, memini. Totam igitur intelligentiam totamque uoluntatem memini. Similiter autem cum hec tria intelligo, tota simul intelligo. Neque enim quidquam intelligendum est, quod non intelligam, nisi quod ignoro, Quod autem ignoro, nec memini, nec uolo. Quidquid ergo intelligibilium non intelligo, consequenter etiam non memini, nec uolo. Quidquid igitur intelligibilium memini, et uolo; consequenter intelligo. uoluntas etiam mea totam intelligentiam totamque memoriam meam capit, dum toto eo utor, quod intelligo, et memini. Cum itaque inuicem  a singulis et omnia tota capiantur; equalia sunt tota singula totis singulis; et tota singula simul omnibus totis: et hec tria unum, una uita, una mens, una essentia. Ecce illius summe unitatis atque Trinitatis, ubi una est essentia et tres persone, imago est humana mens licet et impar. Mens autem pro animo ipso accipitur, ubi est illa imago Trinitatis. Proprie uero mens, dicitur, ut beatus Augustinus ait, non anima ipsa, sed quod in ea est excellentius. Illud etiam sciendum quod memoria non solum est absentium et preteritorum, sed etiam presentium, ut ait beatus Augustinus in quarto decimo libro De Trinitate, alioquin non se caperet.

 Hic attendendum est diligenter  ex quo sensu accipiendum sit quod supra dixit, illa tria, scilicet memoriam, intelligentiam et uoluntatem esse unum, unam mentem, unam essentiam: quod utique non uidetur esse uerum iuxta proprietatem sermonis. Mens enim, id est spiritus rationalis, essentia est spiritualis et incorporea; illa uero tria naturales proprietates seu uires sunt ipsius mentis, et a se inuicem differunt, quia memoria non est intelligentia, uoluntas siue amor. Et hec tria etiam ad seipsa referuntur, ut ait beatus Augustinus in libro De Trinitate. Mens enim amare seipsam, uel meminisse  non potest, nisi etiam nouerit se. Nam quomodo amat, uel meminit quod nescit? Miro itaque modo tria ista inseparabilia sunt a semetipsis; et tamen eorum singula et simul omnia una essentia est, cum etiam relatiue dicantur ad inuicem.

Sed iam uidendum est  , quomodo hec tria dicantur una substantia? Ideo scilicet quia in ipsa anima uel mente substantialiter existunt, non sicut accidentia que possunt adesse et abasse. Unde beatus Augustinus in libro De Trinitate ait · Admonemur, si ubicunque uidere non possumus, hec in animo existere substantialiter, non tanquam in subiecto, ut color in corpore; quia, etsi relatiue dicuntur ad inuicem, singula tamen substantialiter sunt in sua substantia. Ecce ex quo sensu illa tria dicantur  unum esse, uel una substantia: que tria, ut ait beatus Augustinus in libro undecimo De Trinitate, in mente naturaliter diuinitus instituta, quisquis uiuaciter prospicit, et quam magnum sit, in ea tamen potest etiam sempiterna commutabilisque natura recoli, conspici et concupisci. Reminiscitur per memoriam, intuetur per intelligentiam, amplectitur per dilectionem; profecto in ea reperit illius summe Trinitatis imaginem.

uerumtamen caueat  , ne hanc imaginem ab eadem Trinitate factam, ita ei comparet, ut omnino existimet similem: sed potius in qualicunque ista similitudine magnam quoque dissimilitudinem cernat. Quod breuiter ostendi potest. Homo quippe unus per illa tria meminit, intelligit et diligit, qui  nec memoria est, nec intelligentia, nec dilectio, sed hec tria habet. Unus ergo homo est, qui habet hec tria, nec tamen ipse est hec tria. In illius uero simplicitate summe nature, que Deus est, quamuis sit unus Deus, tres tamen persone sunt, Pater et Filius, et Spiritus sanctus, et he tres unus Deus. Aliud itaque Trinitas est res ipsa in re alia, aliud imago Trinitatis: propter quam imaginem et illud in quo fiunt hec tria, imago dicitur, scilicet homo sicut imago Dei, et tabula, et pictura que est in ea; sed tabula nomine imaginis appellatur propter picturam que est in ea.

Rursus ista imago  , que est homo, habens illa tria, una persona est; illa uero Trinitas non una  persona est, sed tres persone, Pater Filii, et Filius Patris, et Spiritus Patris et Filii. Itaque in ista imagine Trinitatis non hec tria unus homo, sed unius hominis sunt. In illa uero Trinitate summa, cuius hec imago est, non unius Dei sunt illa tria, sed unus Deus; et tres sunt ille non una persona. Illa enim tria non sunt homo, sed hominis sunt, uel in homine. Sed nunquid possumus dicere, Trinitatem sic esse in Deo, ut aliquid Dei sit, nec ipsa sit Deus? Absit ut hoc credamus. Dicamus ergo in mente nostra imaginis Trinitatem  , sed exiguam, et qualemcunque esse: que summe Trinitatis  ita gerit similitudinem, ut ex maxima parte sit dissimilis. Sciendum uero quod hec Trinitas mentis, ut ait beatus Augustinus in libro quarto decimo De Trinitate, non propterea Dei tantum est imago, quia sui meminit mens, et intelligit, ac diligit se; sed quia potest etiam meminisse, et intelligere atque amare illum a quo facta est.

Potest  etiam alio modo, aliisque nominibus distingui Trinitas in anima, que est imago illius summe, et ineffabilis Trinitatis. Ut enim ait Augustinus in undecimo libro De Trinitate, mens, et notitia, et amor tria quedam sunt. Mens enim nouit se et amat se, nec amare se poterit, nisi etiam nouerit se. Duo quedam sunt mens, et notitia eius. Item  duo quedam sunt mens, et amor eius. Cum se nouerit mens, et amat se, manet Trinitas, scilicet mens, amor et notitia. Mens autem non accipitur pro anima, sed pro eo quod in anima excellentius est, et hec tria cum sint distincta a se inuicem. dicuntur tamen esse unum, quia in animo substantialiter existunt

Et est ipsa mens  , quasi parens; et notitia eius, quasi proles ipsius. Mens enim cum se cognoscit, notitiam gignit, et est sola parens sue notitie. Tertius est hic amor, qui de ipsa mente et notitia procedit, dum mens cognoscens se, diligit se. Non enim posset se diligere, nisi cognosceret se. Amat etiam placitam prolem, id est notitiam,  et ita amor quidem complexus est parentis et prolis, nec minor est proles parente, dum tantum se nouit mens, quanta que est. Nec minor est amor parente et prole, id est mente et notitia, dum tantum se diligit mens quantum se nouit, et quanta est.

Sunt  etiam hec singula in seipsis, quia et mens amans in amore, et amor in amantis notitia, et notitia in mente noscente est. Ecce in his tribus qualecunque Trinitatis uestigium apparet.

Mens  itaque rationalis considerans hec tria, et illam unam essentiam, in qua ista sunt, extendit se ad contemplationem Creatoris et uidet unitatem in Trinitate, et Trinitatem in unitate. Intelligit enim  unum esse Deum, unum essentiam, unum principium; intelligit etiam, quia, si duo essent, uel uterque insufficiens esset, uel alter superflueret, quia si aliquid deesset uni, quod alter haberet, non esset ibi summa perfectio. Si uero uni nichil deesset, quod haberet alter, cum in uno essent omnia, alter superflueret. Intellexit ergo mens unum esse Deum, unum omnium auctorem, et uidit quia absque sapientia non sit, quasi res fatua, et ideo intellexit eum habere sapientiam, que ab ipso genita est, et  quia sapientiam suam diligit, intellexit ibi etiam esse amorem.

Quapropter iuxta istam considerationem  , ut ait beatus Augustinus in libro nono De Trinitate, credamus, Patrem, et Filium, et Spiritum sanctum esse unum Deum uniuerse creature Conditorem et rectorem, nec Patrem esse Filium, nec Spiritum sanctum uel Patrem esse uel Filium, sed Trinitatem personarum ad inuicem. Ut enim ait beatus Augustinus in libro De fide ad Petrum, una est natura siue essentia Patris, et Filii, et Spiritus sancti, non una persona. Si enim sic esset una persona, sicut est una substantia Patris et Filii, et Spiritus sancti, ueraciter Trinitas non diceretur. Rursus Trinitas ipsa unus Deus non esset, si quemadmodum  Pater, et Filius, et Spiritus sanctus personarum sunt ad inuicem proprietate distincti, sic fuissent naturarum quoque diuersitate discreti. Fides autem patriarcharum, prophetarum atque apostolorum unum Deum esse predicat Trinitatem. In illa igitur sancta Trinitate unus est Deus Pater, qui solus essentialiter de seipso unum Filium genuit, et unus Filius qui de uno Patre solus essentialiter natus, et unus Spiritus sanctus, qui solus essentialiter a Patre Filioque procedit. Hoc autem totum non potest una persona, id est gignere se, et nasci de se, et procedere de se. Ut enim ait beatus Augustinus in primo libro De Trinitate, nulla res est, que seipsam gignat, ut sit.

 Hic  oritur questio necessaria. Constat quippe, et irrefragabiliter uerum est, quod Deus Pater genuit Filium. Ideo queritur utrum concedendum sit, quod Deus genuit Deum? Si enim Deus genuit Deum, uidetur quod se Deum aut alium Deum genuit. Si uero alium genuit non est tantum unus Deus. Si autem seipsum Deum genuit, aliqua res seipsam genuit.---Solutio huius questionis. Ad quod respondentes dicimus, sane et catholice concedi quod unus unum genuit, quia Deus Pater Deum Filium genuit. In symbolo quoque scriptum est: Lumen de lumine, Deum uerum de Deo uero. Quod uero additur, ergo genuit se Deum, uel alium Deum; neutrum concedendum esse dicimus. Quod alium Deum non genuit manifestum est, quia unus tantum  Deus est. Quod autem seipsum non genuit, ostendit beatus Augustinus in libro primo De Trinitate, dicens: Qui putant esse Deum eiusdem potentie, ut seipsum ipse genuerit, eo plus errant, quia hoc putant; nec corporalis quippe, nec spiritualis natura seipsam gignere potest. Nulla enim res est, que seipsam gignat ut sit, et ideo non est credendum, uel dicendum, quod Deus genuit se.

 Post hec queritur utrum concedendum sit, quod Deus Pater genuit diuinam essentiam, uel  essentia genuit Filium, uel essentia essentiam; aut omnino non genuit, nec genita est diuina essentia. Ad quod catholicis tractatoribus consentientes dicimus, quod nec Pater genuit diuinam essentiam, nec diuina essentia genuit essentiam. Hic autem nomine essentie intelligimus diuinam naturam, que communis est tribus personis, et tota in singulis. Ideo non est dicendum quod Pater genuit diuinam essentiam; quia, si Pater diceretur genuisse diuinam essentiam, et essentia diuina relatiue diceretur ad Patrem, uel pro relatione poneretur. Si autem relatiue diceretur, uel pro relatiuo poneretur, non indicaret essentiam. Ut enim ait Augustinus in quinto libro De Trinitate, quod relatiue dicitur non indicat substantiam. Item cum  Deus Pater sit diuina essentia, si esset eius genitor, esset utique genitor eius rei, que ipse est, et ita eadem res seipsam genuisset, quod Augustinus negat, ut supra ostendimus. Deus Pater  , ut ait beatus Augustinus in septimo libro De Trinitate, est sapientia; et dicitur Filius sapientia Patris sicut dicitur lumen Patris, et sicut lumen de lumine, et uterque, scilicet Pater et Filius unum lumen, sic intelligatur sapientia de sapientia, et uterque, una sapientia, et una essentia.

 Simili ratione probat Augustinus in libro septimo De Trinitate, quod Pater non est sapiens sapientia, quam genuit; quia, si ea sapiens est, ea est. Hoc enim est ibi esse quod sapere. Quod si  hoc est tibi esse quod sapere, non per illam sapientiam quam genuit, sapiens Pater est. Quid enim aliud dicimus, cum dicimus Hoc illi est esse quod sapere, nisi Eo est, quod sapiens est? Ergo que causa illi est ut sapiens sit, etiam ipsa illi causa est ut sit. Si ergo sapientia quam genuit, causa illi est ut sit sapiens, et causa illi est ut sit. Quid est enim insanius? Ita ergo si Pater genuit essentiam, qua est; essentia, quam genuit, causa est illi ut sit. Non igitur ipsam, que est, essentiam genuit. Nam in illa simplicitate, inquit beatus Augustinus, quia non est aliud sapere, quam esse, eadem est ibi sapientia, que essentia. Ideoque quod de sapientia, hoc de essentia dicimus. Sicut ergo Deus Pater non genuit sapientiam, qua sapiens est, ita  nec essentiam, que est. Ut enim sapientia sapiens est et potentia potens; ita et essentia ipse est, eademque est sapientia et potentia, que essentia. Patet itaque ex predictis quia Pater essentiam diuinam non genuit.

Dicitur quoque  et frequenter in Scriptura sacra legitur Pater  de sua substantia genuisse Filium. Unde beatus Augustinus in libro De fide ad Petrum ait: Pater Deus de nullo genitus Deo, semel de sua natura sine initio genuit Filium Deum  sibi equalem, et eadem, qua ipse naturaliter eternus est diuinitate ceternum. Ecce hic dicit eximius doctor Augustinus Filium genitum de natura Patris, et unam esse naturam Patris et Filii, et Spitus sancti. Si ergo de natura Patris genitus est Filius, procedit  de natura Filii et Spiritus sanctus, imo de natura trium personarum. Idem quoque beatus Augustinus in libro quinto decimo De Trinitate dicit, Christum esse Filium substantie Patris, et de substantia Patris genitum, tractans illud uerbum Apostoli loquentis de Deo Patre sic: Qui eruit nos de potestate tenebrarum, et transtulit in regnum Filii caritatis sue . Quod dictum est, inquit, Filii caritatis sue, nichil aliud intelligatur quam Filii sui dilecti, quam Filii sue substantie.  Charitas quippe Patris, quoniam natura eius est ineffabiliter simplex, nichil est aliud quam ipsa natura sua, ut sepe prediximus, et sepe iterare non piget, ac per hoc Filius caritatis eius nullus est alius, quam qui de substantia eius est genitus. Ecce aperte hic dicit beatus Augustinus Filium genitum esse de substantia Patris, et Filium substantie Patris. Ideo quoque idem beatus Augustinus in libro quinto contra Maximinum hereticum, substantiam Dei genuisse Filium, et Filium genitum de substantia Patris asserit, dicens: Carnalibus cogitationibus pleni substantiam Dei de seipsa gignere Filium non putatis, nisi si patiatur quod substantia carnis patitur quando gignit. Erratis non scientes Scripturas, neque uirtutem Dei . Nullo enim modo uerum Dei Filium cogitatis, si eum natum de Patris substantia negatis.

 Nunc de ueritate, siue de proprietate, et incommutabilitate atque simplicitate diuine nature, uel substantie siue essentie agendum est. Est itaque Deus, ut ait sapiens Augustinus in quinto libro De Trinitate, sine dubitatione substantia; uel, si melius hoc appellatur, essentia, quam Greci Usion uocant; sicut enim ab eo quod est sapere, dicta est sapientia, et ab eo quod est scire, dicta est scientia; ita ab eo quod est esse, dicta est essentia. Et quis magis est, quam ille, qui dixit Moysi famulo suo: Ego sum, qui sum?  Et iterum: Hec dices filiis Isrel: Qui est, misit  me ad uos . Ipse uere ac proprie dicitur essentia, cuius essentia non nouit preteritum, uel futurum. Unde beatus Hieronymus ad Marcellam  scribens, ait: Deus solus qui exordium non habet, uere essentie nomen tenet, quia in eius comparatione, qui uere est, qui et incommutabilis est, quasi non sunt que mutabilia sunt. De quo enim dicitur, fuit, non est; et de quo dicitur, erit, nondum est. Deus autem tantum est, qui non nouit fuisse uel futurum esse. Solus igitur Deus uere est,  cuius essentie comparatum nostrum esse non est.

Hic diligenter aduertendum est quomodo intelligi debeant illa uerba sancti Hieronymi scilicet: Deus tantum est, et non nouit fuisse; tanquam non possit dici de Deo, fuit, uel erit, sed tantum, est, cum de Deo frequenter scriptum reperiamus: Fuit ab eterno, fuit semper, et erit in secula, et huiusmodi; unde uidetur quia non est tantum dicendum de Deo, fuit, uel est, uel erit. Si enim diceretur tantum, fuit, putaretur quod defuerit esse; si diceretur tantum, est, putaretur quod non semper fuerit, sed esse ceperit; si tantum diceretur, erit, putaretur non esse modo. Dicatur ergo quod semper fuit, est et erit, ut intelligatur, quia nec cepit, nec desiit, nec desinit, nec desinet esse. De  hoc sanctus Augustinus super Ioannem ita ait: Cum de sempiterna re proprie dicatur, est, secundum nos bene dicitur, fuit, est et erit; fuit, quia nunquam desiit; erit, quia nunquam deerit; est, quia semper est: non preteriit, quasi quod non maneat; non orietur, quasi quod non erat. Cum ergo nostra locutio per tempora uarietur, de eo uere dicuntur uerba cuiuslibet temporis, qui nullo tempore desiit; uel deest, uel deerit. Ideo igitur non est mirum, si de Spiritu ueritatis ueritas loquens, per futurum dixit: Quecunque audiet loquetur . Audiet scilicet ab eo a quo procedit. Audire illius est idem scire, etiam et esse a quo est. A quo est ergo illi essentia, ab illo et audientia, id est scientia, que non est aliud quam essentia. Audiet ergo, dixit,  de eo quod audiuit, et audit, id est, quod semper sciuit, et semper scit, et sciet. Ecce hic dicit beatus Augustinus uerba cuiuslibet temporis dici de Deo, sed proprie est.

Illud ergo quod beatus Hieronymus dicit, ita intelligendum est: Non nouit fuisse uel futurum esse, sed tantum, est, id  est, cum dicitur de Deo quod fuit uel erit, non est intelligendum quod preterierit, uel futurus sit, sed quod existat simpliciter sine aliquo temporali motu. Licet enim uerba substantiua diuersorum temporum de Deo dicantur, ut fuit, erit, est, erat, non tamen temporales motus tunc distinguunt, scilicet preteritum uel futurum, uel preteritum imperfectum, uel preteritum  perfectum, uel preteritum plusquam perfectum; sed etiam existentiam Diuinitatis simpliciter insinuat. Deus ergo solus proprie dicitur essentia, uel esse. Unde sanctus Hilarius in septimo libro De Trinitate ait: Esse non est accidens Deo, sed subsistens ueritas et manens causa, et naturalis generis proprietas.

Dei  etiam solius essentia proprie incommutabilis dicitur, qui nec mutatur, nec mutari potest. Unde sapiens Augustinus in libro quinto De Trinitate dicit: Alie, inquit, essentie uel substantie capiunt accidentia, quibus inest magna uel quecunque mutatio. Deo autem aliquid huiusmodi accidere  non potest, et ideo sola substantia uel essentia, que est Deus, incommutabilis est, cui profecto maxime ac uerissime competit esse. Quod enim mutatur, non seruat ipsum esse; et quod mutari potest, etiamsi non mutetur, potest quod fuerat, non esse. Ideo illud solum, quod non tantum non mutatur, uerum quod mutari non potest omnino, uerissime esse dicitur, id est substantia Patris, et Filii, et Spiritus sancti. Ideo Apostolus loquens de Deo, ait: Qui solus habet immortalitatem . Ut enim ait beatus Augustinus in primo libro De Trinitate: Cum anima quodammodo immortalis esse dicatur, et sit, non diceretur, solus habet inmortalitatem, nisi quia uera immortalitas incommutabilitas est, quam nulla potest habere  creatura, quoniam solius Creatoris est. Unde Iacobus apostolus ait: Apud quem non est transmutatio . Sic etiam ait Dauid: Mutabis ea et mutabuntur; tu autem ipse es . Ideo Augustinus super Genesim dicit, quod Deus nec per loca nec per tempora mouetur; creatura uero per tempora et loca. Per tempora moueri est, per affectiones commutari; Deus autem nec loco, nec affectione mutari potest, qui per prophetam ait: Ego Deus et non mutor . Unde solus recte dicitur habere immortalitatem. In omni enim mutabili natura, ut ait sanctus Augustinus contra Maximinum hereticorum episcopum, nonnulla mors est ipsa mutatio, quia facit aliquid in ea non esse, quod erat. Unde et ipsa anima humana, que ideo dicitur  immortalis, quia secundum modum suum nunquam desinit uiuere; habet tamen quamdam mortem suam; quia, si iuste uiuebat, et peccat, moritur iustitie. Si peccatrix erat, et iustificatur, moritur peccato, ut alias eius mutationes taceam, de quibus modo longum est disputare. Et creaturarum natura celestium mori potuit, quia peccare potuit. Nam et angeli peccauerunt, et demones facti sunt, quorum est diabolus princeps; et qui non peccauerunt, peccare potuerunt. Cuicunque rationali creature prestatur, et peccare non possit, non est nature proprie, sed Dei gratia: et ideo solus Deus, ut ait Apostolus, habet immortalitatem , qui non cuiusquam gratia, sed natura sua nec  potuit, nec potest aliqua conuersatione  mutari, id est nec potuit nec poterit in aliqua mutatione peccare. Proinde, ut ait doctor Augustinus in primo libro De Trinitate, substantiam Dei sine ulla sui commutatione mutabilia facientem, et sine ullo suo temporali motu temporalia creantem intueri et nosse oportet, licet sit difficile. uero ergo ac proprie incommutabilis est sola diuinitatis essentia, que sine sui mutatione cunctas condidit naturas.

Eademque  sola proprie ac uere simplex est, ubi nec partium, nec accidentium, seu quarumlibet formarum ulla est diuersitas seu uariatio, uel multitudo. Ut autem scias quomodo substantia illa  simplex sit, ut docet beatus Augustinus in sexto libro De Trinitate, animaduerte primo quare omnis creatura sit multiplex, et nullo modo uere simplex; et primum de corporali, postea de spirituali creatura. Corporalis utique creatura partibus constat, ita ut sit ibi alia pars minor, alia maior; et maius sit totum, quam pars quelibet; et in unoquoque corpore, aliud est magnitudo, aliud color atque aliud figura. Potest enim et in magnitudine manere idem color, et eadem figura, et, colore mutato, manere eadem figura, et eadem magnitudo: et per hoc multiplex esse conuincitur natura corporis, simplex autem nullo modo.

Creatura  quoque spiritualis, ut est anima, in comparatione corporis est simplex, sine comparatione  uero corporis multiplex est, et non simplex. Que ideo simplex dicitur respectu corporis, quia mole non diffunditur per spatium loci, sed in unoquoque corpore, et in toto tota est, et in qualibet eius parte tota est: et ideo cum sit aliquid in quamuis exigua particula corporis, quod sentiat anima, quamuis non fiat in toto corpore, illa tamen tota sentit, quia totam non latet. Sed tamen nec in ipsa anima uera simplicitas est. Cum enim aliud artificiosum esse, aliud inertem, aliud acutum, aliud memorem, aliud cupiditas, aliud timor, aliud letitia, aliud tristitia, cum hec alia huiusmodi innumerabilia possint et in anime natura inueniri, et alia sine aliis, et alia magis et alia minus; manifestum est non simplicem, sed  multiplicem esse naturam. Nihil enim simplex mutabile est; omnis uero creatura mutabilis est. Nulla igitur creatura uere simplex est. Deus uero, etsi multipliciter dicatur, uere tamen et summe simplex est. Dicitur enim magnus, bonus, sapiens, beatus, uerus, et quidquid aliud non indigne dici uidetur; sed eadem magnitudo eius est, que sapientia. Non enim mole magnus est, sed uirtute; et eadem bonitas, que sapientia, et magnitudo, et ueritas et non est ibi aliud ipsum beatum esse, et aliud magnum, aut sapientem, uerum, aut bonum esse, aut omnino esse.

Quod autem  in natura Deitatis nulla sit accidentium diuersitas nullaque penitus mutabilitas,  sed perfecta simplicitas; ostendit beatus Augustinus in quinto libro De Trinitate dicens: Intelligamus Deum, quantum possumus, sine qualitate bonum, sine quantitate magnum, sine indigentia Creatorem, sine situ presidentem, sine habitu omnia continentem, sine loco ubique totum, sine tempore sempiternum, sine ulla sui mutatione mutabilia facientem nichilque patientem. Quisquis Deum ita cogitat, etsi nondum potest omnino inuenire quid sit; pie tamen caueri quantum potest, aliquid de illo sentire quod non sit. Ecce si subtiliter intendas, ex his atque predictis aperitur illa predicamenta  artis dialectice Dei nature minime conuenire, que nullis subiecta est accidentibus.

Unde  nec proprie dicitur substantia, ut beatus Augustinus ostendit in libro septimo De Trinitate dicens: Sicut ab eo quod est esse, appellatur essentia, ita ab eo quod est subsistere, substantiam dicimus: si tamen dignum est, ut Deus dicatur subsistere; hoc enim de his rebus recte intelligitur, in quibus subiectis sunt ea, que in quo  subiecto esse dicuntur, sicut in corpore color aut forma. Corpus enim subsistit, et ideo substantia est. Res ergo mutabiles et non simplices proprie dicuntur substantie. Nefas est enim dicere, quod subsistat Deus, et subsit bonitati sue; atque illa bonitas non substantia sit, uel potius essentia, neque  ipse Deus sit bonitas sua, sed in illo sit tanquam in subiecto. Unde manifestum est Deum abusiue substantiam uocari, ut nomine eius usitatiore intelligatur essentia, quod uere ac proprie dicitur, ita ut fortasse solum Deum dici oporteat essentiam. Est enim uere solus, quia incommutabilis est.

Huius  autem essentie simplicitas ac sinceritas tanta est, quod non est in ea aliquid quod non sit ipsa; sed idem est habens, et quod habetur. Unde sanctus Hilarius in septimo libro De Trinitate ait: Non ex compositis Deus, qui uita est, subsistit; neque qui uirtus est, ex infirmis continetur; neque qui lux est, ex obscuris coaptatur; neque qui spiritus est, ex disparibus formalis est: totum quod in eo est, unum est. Idem in octauo libro De  Trinitate: Non humano modo ex compositis Deus est, ut in eo aliud sit, quod ab eo habetur, et aliud ipse qui habeat, sed totum uita est: natura scilicet perfecta, et infinita, et non est ex disparibus constituta, sed uiuens ipsa per totum. Augustinus quoque in libro De fide ad Petrum dicit: In Dei substantia aliquid non est quod non sit substantia, quasi aliud ibi sit substantia, aliud quod accidat substantie; sed quidquid ibi intelligi potest, substantia est. uerum hec dici possunt facile, et credi, uideri autem nisi puro corde omnino non possunt. Idem in libro quinto decimo De Trinitate ait: Sic habetur in natura uniuscuiusque trium personarum, ut qui habet, hoc sit quod habet, sicut  immutabilis simplexque substantia. Unde Hispaniarum doctor Isidorus ait: Deus simplex dicitur, siue non amittendo quod habet, siue quod aliud non est ipse, et aliud quod in ipso est: et cum tante simplicitatis atque sanctitatis sit diuina natura, est tamen in ea personarum Trinitas. Unde Augustinus in libro De Trinitate  Dei ait: Non enim propter hoc naturam summi boni simplicem dicimus, quia est Pater in ea solus, aut Filius in ea solus, aut Spiritus sanctus in ea solus, quia sola est ista nominum Trinitas, siue substantia personarum sicut Sabelliani putauerunt; sed ideo simplex  dicitur, quia hoc est quod habet, excepto quod relatiue quoque persona ad alteram dicitur, nec est ipsa. Nam utique Pater habet Filium, ad quem relatiue dicitur, nec tamen est Filius: et Filius habet Patrem, nec tamen ipse est Pater. In quo uero ad semetipsum dicitur uiuus habendo uitam, et eadem uita ipse est. Propter hoc itaque natura hec dicitur simplex, quod non sit aliud habens, et aliud quod habet, sicut et in ceteris rebus est. Non enim habens liquorem, liquor est, nec corpus color, nec anima est sapientia. Ecce quanta est identitas diuine substantie, iuxta infirmitatis nostre aptitudinem assignauimus.

 Nunc ad distinctionem personarum accedadamus. Teneamus igitur, ut docet sapiens Augustinus  in libro De fide ad Petrum, Patrem et Filium, et Spiritum sanctum unum esse naturaliter Deum, nec tamen ipsum Patrem esse qui Filius, nec Filius ipsum esse qui Pater est, nec Spiritum sanctum ipsum esse, qui Pater aut Filius est. Una est enim essentia Patris, et Filii, et Spiritus sancti, in qua non est aliud Pater, aliud Filius, aliud Spiritus sanctus, quamuis personaliter alius sit Pater, alius Filius, et alius Spiritus sanctus.

Genitus  est enim a Patre Filius, et ideo est alius, nec tamen ante fuit Pater quam Filius. Ceterne enim sibi sunt tres persone. Sed  contra hoc dicit hereticus, ut refert sanctus Ambrosius in primo libro De Trinitate  : Omne quod  natum est, principium habet, et ideo quia Filius est, principium habet, et esse cepit. Quod hereticorum ore sic dictum est. Nam ipse Arius, ut meminit Augustinus in sexto libro De Trinitate, dixisse fertur. Si Filius est, natus est, si natus est, erat quando non erat Filius. Qui hoc dicit, non intelligit, etiam natum esse Deo sempiternum esse, ut sit ceternus Patri Filius, sicut splendor qui gignitur ab igne atque diffunditur, ceuus est illi; et esset ceternus, si ignis esset eternus.

 Oppositio sancti Augustini contra hereticos: Si Dei Filius, inquit, uirtus et sapientia Dei est, nunquam fuit Deus sine uirtute et sapientia: ceternus est ergo Deo Patri Filius. Dicit autem Apostolus, Christum esse Dei uirtutem, et Dei sapientiam  . Aut igitur Pater non fuit quando Filius, aut aliquando Deus non habuit uirtutem et sapientiam, quod dementis est dicere. Constat ergo, quia semper habuit sapientiam, semper igitur habuit Filium. Eidem quoque Ariane questioni Ambrosius in hunc modum respondit, dicens: Ego, inquam, Filium natum esse de Deo Patre confiteor. Scriptum est enim in ueteri Testamento sic: Ante me non fuit alius Deus, et post me non erit . Quis hoc dicit? Pater, an Filius? si Filius: Ante me, inquit, non fuit alius Deus. Si Pater: Post me, inquit, non erit. Hic, scilicet Filius, priorem; ille, scilicet Pater, non habet posteriorem. Inuicem enim in se et Pater in Filio, et Filius in Patre cognoscitur. Cum enim Patrem dixeris, eius Filium designasti, quia nemo ipsemet sibi Pater est. Cum Filium nominas, etiam Patrem fateris, quia nemo ipsemet sibi filius est. Itaque nec Filius sine Patre, nec Pater potest esse sine Filio. Semper igitur Pater, semper fuit et Filius

Sed forte queris a me  , o heretice, inquit Ambrosius, quomodo si Filius sit non priorem habeat Patrem. Quero item abs te: quomodo Filium putes esse genitum? Mihi enim impossibile est  generationis illius scire secretum. Mens deficit, uox silet, non mea tantum, sed etiam angelorum: supra potestates et supra angelos, supra cherubim et supra seraphim, et supra omnem sensum est, quia scriptum est: Pax Dei exsuperat omnem sensum . Et, si pax Dei supra omnem sensum est, tanta generatio omnem sensum excedit. Tu ergo ori manum admoue, quia scrutari non licet superna mysteria. Licet scire quod natus sit, sed non licet discutere quomodo natus sit. Illud negare mihi non licet, et hoc querere metus est. Ineffabilis enim est illa generatio. Unde Isaias ait: Generationem eius quis enarrabit? 

Hic potest queri  , cum generatio Filii a Patre  nec principium habeat nec finem, quia eterna est, utrum debeat dici: Filius semper gignitur, uel semper genitus est, semper gignetur? De hoc papa Gregorius super Iob sic ait: Deus Dominus iehsu in eo quod uirtus et Dei sapientia est, de Patre ante tempora natus est; uel potius quia nec cepit nasci, nec desiit, dicamus uerius semper natus. Non autem possumus dicere, semper nascitur, ne imperfectum esse uideatur. At uero ut eternus designari ualeat et perfectus, et semper dicamus, et natus; quatenus et natus ad perfectionem pertineat, et semper ad eternitatem; quamuis per hoc ipsum quod perfectum dicimus, multum ab illius ueritatis expressione deuiamus, quia quod factum non est, non potest dici proprie perfectum. Dicamus ergo Filium  de Patre natum ante tempora, et semper nasci de Patre; sed congruentius semper natum, et eumdem fatemur ab eterno esse, et Patri ceternum.

 Nunc post Filii eternitatem, quantum nobis a Deo conceditur, de Spiritu sancto disseramus. Spiritus sanctus amor est, siue dilectio Patris et Filii. Unde beatus Augustinus in quinto  libro De Trinitate ait: Spiritus sanctus nec Patris est solius, nec Filii est solius, sed amborum: et ideo  communem, qua inuicem se diligunt Pater et Filius, nobis insinuat caritatem. Ioannes autem in Epistola Canonica ait: Deus caritas est , non dixit, Spiritus sanctus caritas est, quod si dixisset, absolutior esset sermo, et non parua pars questionis decissa; sed quia dixit, Deus caritas est, incertum est et ideo querendum, utrum Deus Pater sit caritas, an Filius, an Spiritus sanctus, an Deus ipsa Trinitas, quia et ipsa non tres dii, sed unus est Deus. Ad quod Augustinus in eodem libro, ita dicit: Nescio cur  sapientia et Pater dicitur, et Filius, et Spiritus sanctus, et simul omnes non tres, sed una sapientia; non ita et caritas dicatur Pater, et Filius, et Spiritus sanctus, et simul omnes una Trinitas  . Non ideo  tamen quisquam nos inconuenienter estimet caritatem appellare Spiritum sanctum, quia et Deus Pater, et Deus Filius potest caritas nuncupari: sicut proprie uerbum Dei Sapientia etiam Dei dicitur, cum Pater et Spiritus sanctus sit sapientia.

Si ergo  proprie aliquis horum trium caritas nuncupari debet, quis aptius quam Spiritus sanctus? Ut scilicet in illa simplici summaque natura non sit aliud substantia, et aliud caritas, sed substantia ipsa sit caritas, et caritas ipsa sit substantia, siue in Patre, siue in Filio, siue in Spiritu sancto; et tamen Spiritus sanctus proprie caritas nuncupetur. Ecce his uerbis aperte ostendit  beatus Augustinus quod in Trinitate caritas aliquando refertur ad substantiam, que communis est trium personarum, et tota in singulis, aliquando specialiter ad personam Spiritus sancti; sicut Sapientia Dei aliquando pro substantia diuina, aliquando pro Filio accipitur, et hoc in multis locis reperitur  . Sicut ergo unicum Dei uerbum proprie uocamus nomine Sapientie, cum sit uniuersaliter et Pater, et Spiritus sanctus ipsa sapientia; sic et Spiritus sanctus proprie nuncupatur uocabulo caritatis, cum sit et Pater, et Filius uniuersaliter caritas.

Sed Dei uerbum  unigenitus Dei Filius aperte dictus est Dei Sapientia ore Apostoli dicentis: Christum Dei uirtutem, et Dei sapientiam .  Spiritus autem sanctus ubi sit dictus caritas, inuenimus, si diligenter Ioannis eloquium scrutamur. Qui cum dixisset: Diligamus inuicem, quia caritas ex Deo, adiunxit; et omnis qui diligit, ex Deo natus est; quia  Deus caritas est . Hic manifestauit se dixisse eam dilectionem esse Deum, quam dixit ex Deo Deus. Ergo ex Deo est dilectio. Sed quia et Filius ex Deo Patre natus est, et Spiritus sanctus ex Deo Patre procedit, quem potius  eorum hic accipere debeamus, dictum esse dilectionem merito queritur. Pater enim solus ita Deus est, ut non sit ex Deo, et ideo dilectio, que ita est Deus ut ex Deo sit, non ipse Pater est, sed aut Filius aut Spiritus sanctus. Sed in consequentibus cum beatus Ioannes dilectionem commemorasset qua dilexit nos Deus, et hinc exhortatus esset, ut et nos inuicem diligeremus, atque ita in nobis Deus maneat; quia utique Deum dilectionem dixerat, statim uolens apertius, de hac re aliquid eloqui ait: In hoc cognoscimus, quia in ipso maneamus, et ipse in nobis; quia de spiritu suo dedit nobis . Sanctus itaque spiritus, de quo dedit nobis, facit nos in Deo manere, et ipsum in nobis, hoc est dilectio. Ipse est igitur Deus dilectio. Deus ergo Spiritus  sanctus, qui procedit ex Deo significatur ubi legitur: Deus dilectio est, et dilectio ex Deo est. Ecce his uerbis aperte dicit beatus Augustinus Spiritum sanctum esse caritatem Patris et Filii.

Nunc uero  quod cepimus ostendere curemus: scilicet Spiritum sanctum dilectionem esse, siue amorem Patris et Filii, quo scilicet Pater diligit Filium et Filius Patrem. De hoc sanctus Hieronymus super quartum decimum  Psalmum ait: Spiritus sanctus, nec Pater est, nec Filius, sed est dilectio quam habet Pater in Filium, et Filius in Patrem. Beatus quoque Augustinus in sexto libro De Trinitate ait: In omnibus equalis est Patri Filius, et est unius eiusdemque substantie. Quapropter etiam Spiritus sanctus in eadem unitate  et equalitate consistit, siue  enim sit unitas amborum, siue sanctitas, siue caritas, manifestum est, quod non aliquis duorum est, quo uterque coniungitur, quo genitus gignente diligitur, genitoremque suum diligat, sintque non participatione, sed essentia sua; neque dono superioris alicuius, sed suo proprio, seruantes unitatem spiritus in uinculo pacis . Ecce hic habes, Spiritum sanctum esse quo Filius diligitur a Patre, et Pater a Filio, et quo illi duo seruant unitatem pacis. Spiritus ergo sanctus, ut doctor Augustinus in eodem libro ait, commune est aliquid Patris et Filii, quidquid illud est: At ipsa communio consubstantialis, et ceterna est; que si amicitia conuenienter  dici potest, dicatur, sed aptius dicitur caritas, et hec quoque substantia est, quia Deus substantia est, et Deus caritas est. Tria ergo sunt et non amplius: unus diligens eum, qui de illo est, et unus diligens eum de quo est et ipsa dilectio, que si nichil est, quomodo Deus dilectio est? Etsi non est substantia, quomodo Deus substantia est?

Hic notandum est  quod, sicut Spiritus sanctus  in Trinitate specialiter dicitur caritas, que est Patris et Filii: ita et nomen tenet proprie, quod Patri et Filio communiter quodammodo congruit. Unde sapiens Augustinus in quinto decimo libro De Trinitate ait: Si caritas, inquit, qua Pater diligit Filium, et Patrem diligit Filius, ineffabiliter communionem demonstrat amborum, quid conuenientius, quam ut ille dicatur caritas proprie qui Spiritus sanctus est communis amborum? Hoc enim sanius creditur et intelligitur, ut non solum Spiritus sanctus caritas sit in illa Trinitate, sed nec frustra caritas nuncupetur propter illa, que dicta sunt: sicut non solus in illa Trinitate uel Spiritus est, uel sanctus, quia et Pater Spiritus, et Filius Spiritus, et Pater sanctus, et Filius sanctus, et tamen  ipse non frustra dicitur Spiritus sanctus. Quia enim est communis ambobus, ideo uocatur ipse proprie, quod ambo communiter; scilicet Spiritus sanctus.

 Hic dicendum est Spiritum sanctum esse a Patre et Filio, et procedere a Patre et Filio quod multi heretici negauerunt. Quod autem de utroque procedat, multis diuinorum eloquiorum testimoniis comprobatur. Dicit enim Apostolus: Misit Deus Spiritum Filii sui in corda nostra, etc.  Ecce hic dicitur Spiritus Filii, et iterum: Qui autem Spiritum Christi non habet, hic non est eius . Ipse autem Filius de Spiritu sancto dicit in Euangelio: Quem ego mittam uobis a Patre  Patris autem  Spiritus dictus est ubi legitur: Si Spiritus eius qui suscitauit Christum a mortuis, habitat in uobis, etc. . Et ipse Christus dicit: Non uos estis qui loquimini, sed Spiritus Patris uestri . Et alibi: Paracletus autem Spiritus sanctus, quem mittet Pater in nomine meo, ille uos docebit omnia . His et aliis pluribus auctoritatibus ostenditur, quod Spiritus sanctus a Patre et Filio procedit.

Greci tamen  dicunt Spiritum sanctum procedere a Patre, et non a Filio; quod ideo dicunt, quia ueritas in Euangelio fidem integre continente de processione Spiritus loquens solum Patrem commemorat, dicens: Spiritus, qui a Patre procedit . Et etiam ideo quia, in principalibus conciliis, que apud eos celebrata sunt, ita Symbola eorum, subiunctis anathematibus, sancita sunt, ut nulli de Trinitatis fide aliud docere uel aliter predicare quam ibi continetur, liceat. In quibus Symbolis Spiritus commemoratur a Patre procedere, et non a Filio. Quicunque, inquiunt, a Filio eum procedere addunt, anathema incurrunt.

Nos  autem illa uerba  ita determinamus: Qui aliud docuerit uel aliter predicauerit, id est contrarium docuerit uel contrario modo predicauerit,  anathema sit: alium ergo posuit pro opposito, qualiter Apostolus in Epistola ad Galatas  posuit: Si quis aliud, inquit, uobis euangelizauerit, id est contrarium, anathema sit. Non dixit: Si quis addiderit, quia si illud diceret, sibi ipsi, ut ait Beatus Augustinus, preiudicaret, qui ad quosdam uenire cupiebat, quibus scribebat, sicut ad Thessalonicenses , ut suppleret que illorum fidei deerant. Sed qui supplet quod minus erat, addit; non quod inerat tollit. Qui autem pretergreditur fidei regulam non accedit ad uiam sed recedit a uia. Ad illud autem quod Greci de Euangelio opponunt, ita respondemus; quia cum dicat in eo ueritas Spiritum sanctum a Patre procedere, non negat, sed ideo Patrem tantum nominat, quia ad eum  solet referre etiam quod ipsius est, quia ab illo habet. Sciendum  tamen est quod Greci confitentur Spiritum sanctum esse Filii sicut Patris, quia et Apostolus dicit, Spiritum Filii , et ueritas in Euangelio Spiritum ueritatis . Sed cum non sit aliud, Spiritum sanctum esse Patris uel Filii quam esse a Patre uel Filio: et in hoc in eamdem nobiscum fidei sententiam conuenire uidentur, licet in uerbis dissentiant.

Unde  etiam quidam eorum catholici doctores intelligentes unam eamdemque fore sententiam predictorum uerborum, quibus dicitur Spiritus sanctus procedere a Filio, et esse Filii, professi sunt Spiritum sanctum etiam a Filio procedere. Unde ait illorum doctor Athanasius in Symbolo  fidei: »Spiritus sanctus a Patre et Filio, non factus, nec creatus, nec genitus, sed procedens.« Ecce Spiritum sanctum aperte dicit procedere a Patre et Filio. Didymus etiam eorum maximus doctor in libro De Spiritu sancto Spiritum sanctum a Patre et Filio procedere dicit: Saluator, inquit, qui et ueritas est, non enim loquetur a semetipso , hoc est non sine me, et sine meo et Patris arbitrio quia inseparabilis est a me, et a Patris uoluntate; scilicet quia ex se non est, sed ex Patre et me est: hoc enim ipsum quod subsistit et loquitur, a Patre et a me illi est. Item: Spiritus sanctus qui est spiritus ueritatis, spiritusque sapientie, non potest audire a Filio loquente quod nescit,  cum hoc ipsum sit quod profertur a Filio, id est procedens Deus de Deo, spiritus ueritatis procedens a ueritate, consolator manens ex consolatione. Item Cyrillus episcopus in Epistola Nestorio directa ait: Spiritus intelligitur per se secundum quod spiritus est, et non Filius, sed tamen non est alienus ab eo. Spiritus enim ueritatis nominatur, et procedit a Filio, sicut a Deo Patre. Ioannes quoque Chrysostomus in homilia quadam De expositione Symboli sic ait: Iste est Spiritus sanctus procedens de Patre et Filio, qui diuidit dona propria prout  uult. Idem in alia homilia: Credendum est Spiritum sanctum Patris esse et Filii: istum Spiritum sanctum dicimus Patri et Filio cequalem, et procedentem de Patre et Filio. Hec credite, ne colloquia mala corrumpant bonos mores . Ecce a doctoribus Grecorum aperte habemus huiusmodi testimonia, quibus Spiritus sanctus a Patre et Filio procedere ostenditur. Omnis ergo lingua confiteatur, Spiritum sanctum procedere a Patre et Filio,

Nunc  tractandum uidetur, an plenius, an magis procedit Spiritus sanctus a Patre quam a Filio? Ad quod dicimus quia sicut non ante procedit a Patre quam a Filio; ita non magis uel plenius procedit a Patre quam a Filio. Augustinus tamen in quinto decimo Libro De Trinitate dicit quod  Spiritus sanctus principaliter procedit de Patre: non frustra, inquit, in hac Trinitate non dicitur uerbum Dei nisi Filius, nec donum Dei nisi Spiritus sanctus, nec de quo genitum est uerbum, et de quo procedit principaliter Spiritus sanctus  . Ecce audisti quia Spiritus sanctus principaliter procedit de Patre. Sed ne te hoc turbaret, ipsum continuo de quo sensu, dixerit aperit, dicens: Ideo addidi principaliter, quia et de Filio Spiritus sanctus procedere reperitur. Sed hoc quod illi Pater dedit non iam existenti, et nondum habenti, sed quidquid unigenito uerbo dedit, gignendo dedit. Sic ergo eum genuit, ut etiam de illo donum commune procederet, et Spiritus sanctus esset spiritus amborum. Ecce exposuit ipsemet quomodo Spiritus sanctus  principaliter procedit a Patre, non quia prius uel magis procedat a Patre quam a Filio, sed quia cum procedat a Filio, hoc ipsum habet Filius a Patre.

 Post hec considerandum est, cum Spiritus sanctus procedat a Patre, et sit de substantia Patris, cur non dicatur esse natus, sed potius procedere, uel cur non dicatur Filius. Quare autem Spiritus sanctus non dicatur uel sit natus, et ideo non sit Filius, beatus Augustinus ostendit in quinto decimo libro De Trinitate, ita dicens: Si Spiritus sanctus Filius diceretur, amborum Filius utique diceretur, quod absurdissimum esset: Filius quippe nullus est duorum nisi Patris et matris; absit autem ut inter Deum Patrem, et Deum Filium tale aliquid  suspicemur! Absurdissime igitur Filius diceretur amborum.

Cum autem  Spiritus sanctus non dicatur genitus, sed tantum procedens, queri solet, cur Filius non dicitur tantum genitus, sed etiam procedens, sicut ipse in Euangelio Ioannis ait: Ego ex  Deo exiui, uel processi, et ueni in mundum?  Non ergo tantum Spiritus sanctus procedit a Patre, sed etiam et Filius. Ad quod dicimus; quod cum uterque procedat a Patre, dissimiliter tamen. Nam Spiritus sanctus, ut ait beatus Augustinus in quinto libro De Trinitate, procedit a Patre non quomodo natus, sed quomodo datus  donum: Filius autem procedit nascendo ut genitus: Spiritus sanctus ideo non dicitur Filius, quia neque natus est sicut Unigenitus, neque factus, ut per Dei gratiam in adoptione nasceretur, sicut nos.

Inter  generationem uero Filii, et processionem Spiritus sanctus, dum hic uiuimus, distinguere non sufficimus, sed tamen quid de hoc beatus Augustinus dicat, audiamus: De Patre est Filius, de  Patre est Spiritus sanctus, sed ille genitus, iste procedens: ille Filius est Patris, de quo est genitus; iste autem Spiritus utriusque, quoniam de utroque procedit; nam nisi etiam procederet de Filio non diceret discipulis: Accipite Spiritum sanctum , eumque insufflando daret; ut a se quoque procedere significans, aperte ostenderet sufflando, quod spirando dabat occulte.

 Preterea diligenter adnotandum est quod gemina est processio Spiritus sancti, eterna uidelicet que ineffabilis est, qua a Patre et Filio  ad sanctificandam creaturam procedit. Et sicut ab eterno communiter ac simul procedit a Patre et Filio, ita et in tempore communiter, et simul ab utroque procedit ad creaturam non diuisam  a Patre in  Filium, et a Filio in creaturam. Unde sapiens Augustinus in quinto decimo libro De Trinitate ait: Spiritus sanctus non de Patre in Filium, et de Filio procedit ad sanctificandam creaturam; sed simul utroque procedit, quamuis hoc Pater Filio dederit ut sicut de se, ita etiam de illo procedat.

De temporali  autem processione Beda in homilia Dominice prime post Ascensionem ita loquitur: Cum Spiritus sancti gratia datur hominibus profecto mittitur Spiritus sanctus a Patre, mittitur et a Filio, procedit a Patre, procedit et a Filio. His uerbis aperte ostendit donationem gratie, sancti Spiritus dici processionem uel missionem eiusdem. Sed cum donatio Spiritus sancti non sit nisi eius  processio, constat  quia et hec processio siue missio temporalis est. Hanc quoque temporalem sancti Spiritus processionem Augustinus in quinto decimo libro De Trinitate insinuat, dicens: Spiritum Sanctum processisse a Christo  , quando post resurrectionem insufflauit in discipulos his  uerbis. Cum resurrexisset Christus a mortuis et apparuisset discipulis, insufflauit, et ait: Accipite Spiritum sanctum , ut eum etiam de se procedere ostenderet. Et ipse est uirtus que de illo exibat, ut legitur in Euangelio, et sanabat omnes . Et, ut ostenderet hanc processionem Spiritus sancti non esse aliud quam donationis ipsius spiritus, addit: Post resurrectionem suam Dominus iehsu Christus bis dedit spiritum, uidelicet semel in terra propter dilectionem proximi, et iterum de celo propter dilectionem Dei; quia per ipsum donum, id est per Spiritum sanctum diffunditur caritas in cordibus nostris , qua diligimus Deum et proximum.

Sunt  autem aliqui, qui dicunt Spiritum sanctum  Deum ipsum non dari, sed dona eius que non sunt ipse Spiritus, sed, ut aiunt, Spiritus sanctus dicitur dari, cum gratia eius, que tamen non est ipse, datur hominibus  . Sed quod ipse Spiritus sanctus qui Deus est, et tertia in Trinitate persona, detur, aperte ostendit beatus Augustinus in quinto decimo libro De Trinitate ita dicens: Eumdem Spiritum sanctum datum cum insufflasset iehsu, de quo mox ait: Ite, baptizate omnes gentes in nomine Patris, et Filii et Spiritus sancti , ambigere non debemus. Ipse est etiam qui de celo datus est die Pentecostes. Quomodo ergo Deus non est, qui dat Spiritum sanctum? imo quantus Deus est qui dat Deum? Ecce his uerbis aperte dicit,  Spiritum sanctum, ipsum scilicet Deum hominibus a Patre et Filio dari, et ipse Spiritus sanctus qui Deus est, ac tertia in Trinitate persona, nobis detur, nostrisque infundatur atque illabatur mentibus.

Hoc etiam Sanctus Ambrosius in primo libro De Spiritu sancto, aperte ostendit, dicens: Licet multi dicantur Spiritus, quia legitur: Qui facit angelos suos spiritus , unus tamen Deus est spiritus. Ipsum ergo unum Spiritum, et apostoli et prophete sunt consecuti. Sic etiam uas electionis dicit, quia unum spiritum  potauimus , quasi eum, qui non queat scindi, sed infundatur animis, sensibus illabatur, ut secularis suis sitis restringat ardorem, qui Spiritus sanctus non est de substantia corporalium rerum, nec de substantia  inuisibilium creaturarum. His uerbis aperte dicit Spiritum sanctum ipsum, qui creatura non est, infundi mentibus nostris. Item in eodem: Omnis creatura est mutabilis, sed non est mutabilis Spiritus sanctus. Quid autem dubitem dicere, quia datus est Spiritus sanctus, cum scriptum sit: Charitas Dei diffusa est in cordibus nostris per Spiritum sanctum  qui datus est nobis?  Qui cum sit inaccessibilis natura, receptabilis tamen propter bonitatem suam nobis est, complens uirtute omnia; sed qui solis participatur iustis, simplex substantia, opulentibus uirtutibus unicuique presens, diuidens de suo singulis, et ubique est totus. Et hic aperte dicit beatus Ambrosius, quod Spiritus sanctus qui est substantia simplex, cum sit unus datur pluribus.

Hic queritur  utrum et sancti uiri dent uel possint dare aliis Spiritum sanctum? Quem, si aliis dant, cum eius donatio supra sit dicta processio, uidetur ab eis procedere Spiritus sanctus uel mitti; sed Creator a creatura non procedit, nec mittitur; restat ergo ut ipsi non dent Spiritum sanctum, sed  nec dare possint. Unde egregius doctor Augustinus in quinto decimo libro De Trinitate ait: Non aliquis discipulorum Christi Spiritum sanctum dedit; orabant quippe, ut ueniret in eos quibus manus imponebant; ipsi eum non dabant: quem morem in suis prepositis etiam nunc seruat Ecclesia. Denique et Simon Magus offerens apostolis pecuniam, non ait: Date mihi hanc potestatem, ut dem Spiritum sanctum; sed, cuicunque, inquit, imposuero manus, accipiat Spiritum sanctum . Neque enim Scriptura superius dixerat hoc, scilicet: uidens autem Simon quia apostoli darent Spiritum sanctum; sed dixerat: uidens autem Simon quia impositione manuum apostolorum datur Spiritus sanctus . Ecce his uerbis ostendit beatus Augustinus,  nec apostolos, nec alios prelatos dedisse Spiritum sanctum; et quod plus  est, non posse etiam dare, dicit in eodem libro, subdens ita: De Christo scriptum est quod acceperit a Deo Patre promissionem Spiritus sancti, et super discipulos effuderit , in quo utraque natura manifestata est, diuina scilicet et humana. Accepit quippe ut homo, et effudit ut Deus. Nos autem hoc donum pro modulo nostro accipere possumus, effundere uero super alios utique non possumus, sed ut hoc fiat, Deum super eos, a quo id efficitur inuocamus. His uerbis expresse dicit, nos Spiritum sanctum non posse super alios infundere.

 Hic considerandum est, cum Spiritus sanctus  detur hominibus a Patre et Filio, quod est ipsum temporaliter ab utroque procedere uel mitti: utrum etiam a seipso detur? Si datur a se, et procedit et mittitur a se. Ad quod dicimus: Quia Spiritus et Deus est, et donum siue datum, et ideo dat et datur. Dat quidem in quantum Deus, et datur in quantum donum est. Cum autem datio uel donatio  Spiritus sit operatio Dei, et communis sit et indiuisa operatio trium personarum; donatur Spiritus sanctus, non tantum a Patre et Filio, sed etiam a seipso. Unde beatus Augustinus in quinto decimo decimo libro De Trinitate dicit, quod Spiritus sanctus seipsum dat. Sicut, inquit, corpus carnis nichil est aliud quam caro, sic donum Spiritus sancti nichil est aliud quam Spiritus sanctus. In tantum ergo donum Dei est, in quantum datur eis quibus datur; apud se autem Deus est, etsi nemini datur, quia Deus erat Patri et Filio ceternus antequam daretur. nec illi quia dant, et ipse, quia datur, ideo minor illis est; ita enim datur sicut Dei donum, ut et semetipsum det sicut Deus. Non enim dici potest non esse sue potestatis, de quo dictum est: Spiritus  ubi uult spirat . Ecce aperte dicit: Quia Spiritus sanctus seipsum dat. Si enim Spiritus seipsum dare non potest, et eum potest dare Pater et Filius, potest utique Pater aliquid et Filius, quod non potest Spiritus sanctus. Item si Pater et Filius dant Spiritum sanctum, etiam nec  ipse dat; aliquid ergo Pater operatur et Filius, quod non operatur Spiritus sanctus. Dat ergo Spiritus sanctus seipsum. Si autem seipsum dat, tunc et a seipso procedit, et mittitur, quod utique uerum est; nam processio temporalis Spiritus sancti uel missio, ipsius est donatio et ipsa est Dei operatio. Procedit ergo temporaliter Spiritus sanctus a se, et mittitur a se quia datur a se.

 Ne autem  mireris quod Spiritus sanctus dicitur mitti, uel procedere a se. Nam et de Filio Dei dicit Augustinus in secundo libro de Trinitate, quod non tantum a Patre missus est, sed etiam a seipso, et a Spiritu sancto, querens quomodo Filius uel Spiritus sanctus sit missus, cum uterque sit ubique tanquam Deus, nam uterque, inquit Augustinus legitur missus. De Spiritu sancto enim legitur, quem mittet Pater in nomine meo . Et item: Si abiero, mittam eum ad uos . Et Filius de se dicit: Exiui a Patre, et ueni in mundum. Et Apostolus dicit: Misit Deus Filium suum . In propheta autem scriptum est ex persona Dei: Celum et terram ego impleo . Itaque ubique est Deus, ubique est ergo Filius, ubique est  etiam Spiritus sanctus. Illuc igitur missus est Filius et Spiritus sanctus, ubi erat.

Quo circa  querendum est, quomodo intelligatur missio Filii uel Spiritus sancti. Pater enim solus, inquit beatus Augustinus in eodem libro, nusquam legitur missus, sed Filius, et Spiritus sanctus. Et de Filio primum uideamus quomodo sit missus; sic ait Apostolus: Misit Deus Filium suum factum ex muliere . Ubi satis ostendit, quod eo ipso misit Filium quo factum ex muliere.  Proinde mitti a Patre sine Spiritu sancto non potuit, quia Pater intelligitur misisse eum cum fecit ex femina, quod utique non fecit sine Spiritu sancto. Ecce hic dicit, Filium missum a Patre et a Spiritu sancto.

Et quod  etiam a Spiritu sancto missus sit, ut ait beatus Augustinus in eodem libro, auctoritatibus confirmatur. Ipse Christus dicit per Isaiam: Nunc misit me Dominus, et spiritus eius . De hoc sanctus Ambrosius in secundo libro De Spiritu sancto ita ait: Quis est qui dicit, misit me Dominus et Spiritus eius, nisi qui uenit a Patre, ut saluos faceret peccatores? Pater ergo Filium misit, et Spiritus sanctus. Idem in eodem libro, ut Isaias dicit datus est a Patre: Puer natus est nobis, et Filius  datus est nobis . Datus est, audeo dicere, et a Spiritu sancto, quia et a Spiritu sancto missus est. Dicit enim ipse Filius Dei: Spiritus Domini super me, eo quod unxerit me; euangelizare pauperibus misit me, predicare captiuis remissionem, etc.  Quod cum in libro Isaie legeret, ait in Euangelio: Hodie completa est hec Scriptura in auribus uestris , ut de se dictum esse significaret: Breuiter autem dixit: super me, quia quasi Filius hominis et unctus est et missus ad predicandum, nam secundum diuinitatem non super Christum Spiritus, sed in Christo est. Ecce his uerbis ostendit beatus Ambrosius Filium esse missum, et datum nobis, non tantum a Patre, sed  etiam a Spiritu sancto.

 Missus est etiam Filius a seipso, quia una est uoluntas Patris et Filii, et inseparabilis operatio. Sic igitur intellige, illam ex uirgine natiuitatem in qua Filius intelligitur missus, una eademque operatione Patris et Filii inseparabiliter factam, non inde separato Spiritu sancto. Ergo a Patre et Filio missus est idem Filius, quia a Patre et uerbo factum est ut mitteretur, id est incarnatus hominibus appareret. Ex predictis  aperte monstratur quod Filius missus est a Patre, et Spiritu sancto, et a seipso; et que sit ipsa missio, scilicet incarnatio; uidelicet quod factus est homo per quod uisibilis apparuit: quod est opus commune Patris, et Filii, et Spiritus sancti. Sed ad hoc  opponitur:  Si Filius a seipso missus est, cur ergo ait: A meipso non ueni?  Ad hoc beatus Augustinus in secundo libro De Trinitate respondet, dicens hoc dictum esse secundum formam serui secundum quam non fecit ut mitteretur, scilicet non est operatus incarnationem, sed secundum formam Dei.

 Sciendum, preterea, quia duobus modis Filius dicitur mitti: scilicet uel cum uisibiliter mundo apparuit carne indutus, uel cum se in animas pias  sic transfert, ut ab eis percipiatur et cognoscatur. Hos duos missionis modos aperte beatus Augustinus distinguit in quarto libro De Trinitate, dicens: Non eo ipso quod  Patre natus est, missus Filius dicitur, sed uel eo quod apparuit huic mundo uerbum caro factum est  , unde dicit: Exiui a Patre, et ueni in mundum ; uel eo quod ex tempore cuiusquam mente percipitur. Ecce distincti sunt duo modi missionis Filii Dei, et secundum alterum semel tantum missus est; secundum alterum sepe missus est et mittitur quotidie.

Hic queritur  cur Pater non dicitur missus, cum ex tempore a quoquam percipiatur sicut Filius? Ad quod dicimus quia in eo est principii auctoritas, qui non habet a quo sit, a quo Filius  est et Spiritus sanctus.

 Nunc de Spiritu sancto uidendum est, propter  illam ineffabilem et eternam processionem, qua procedit a Patre et a Filio et non a seipso; que sit eius temporalis processio, que dicitur missio siue donatio? Ad quod dicimus: Quia sicut Filius dicitur duobus modis mitti, uno scilicet quo uisibiliter apparuit, altero quo inuisibiliter castis mentibus percipitur; ita et Spiritus sanctus a Patre et Filio, a seipso duobus modis procedere siue mitti, siue dari dicitur. uno uisibiliter, altero inuisibiliter. Datus est enim uisibilis creature demonstratione, sicut in die Pentecostes aliisque uicibus, et datur quotidie inuisibiliter illabendo fidelium mentibus.

 Primo  igitur agamus de illo missionis modo qui fuit uisibili specie. De hoc beatus Augustinus in secundo libro De Trinitate sic ait: In promptu est intelligere de Spiritu sancto, cur missus et ipse dicatur: facta est enim quedam creature species ex tempore, in qua uisibiliter ostenderetur Spiritus sanctus; siue cum super ipsum Dominum corporali specie columbe descendit , siue cum die Pentecostes factus est subito de celo sonus quasi ferretur flatus uehemens, et uise sunt ille lingue diuise sicut ignis, qui et insedit super unumquemque eorum . Hec operatio uisibiliter expressa, et oculis oblata mortalibus, missio Spiritus sancti dicta est: non ut appareret ipsa eius  substantia, qua et ipse inuisibilis et incommutabilis est sicut Pater et Filius, sed ut exterioribus uisis corda hominum commota a temporali manifestatione uenientis ad occultam eternitatem semper presentis conuerterentur. Ecce his uerbis aperit egregius doctor Augustinus, illum modum missionis qui uisibiliter exhibetur, cum tamen Spiritus sanctus in natura sui non uideatur, qui nec in illis creaturis magis erat quam in aliis. Per temporalem quippe motum creature significata est spiritualis et inuisibilis sancti Spiritus infusio: et ut apertius  dicam, per illum modum missionis Spiritus sancti corporaliter exhibitum monstrata est spiritualis et interior missio Spiritus sancti, siue donatio de qua agendum est.

Sed prius  querendum est, cum Filius dicatur minor Patre secundum missionem, qua in forma creature apparuit, cur et Spiritus sanctus non dicatur similiter minor Patre, cum in forma creature apparuit? Nam de Filio, quod minor sit Patre secundum formam, qua missus apparuit, aperte ostendit beatus Augustinus in quarto libro De Trinitate dicens: Misit Deus Filium suum factum ex muliere, factum sub lege, usque adeo paruum ut factum; eo itaque missum, quo factum. Fatemur ergo factum minorem; et iterum minorem in quantum  factum, et iterum factum in quantum missum Ecce habes quia Filius, in quantum est missus, id est factus, minor est Patre. Cur ergo Spiritus sanctus non dicitur minor Patre, cum et ipse creaturam assumpsit in qua apparuit? Quia uidelicet aliter Spiritus sanctus creaturam assumpsit, in qua apparuit; aliter Dei Filius: nam Filius accepit per unionem, Spiritus uero non. Filius enim accepit hominem, ita ut fieret homo; Spiritus uero sanctus non ita accepit columbam, ut fieret columba. De hoc beatus Augustinus in secundo libro De Trinitate ita ait: Ideo nusquam scriptum est quod Deus Pater sit maior Spiritu sancto, uel Spiritus sanctus minor, quia non sic est assumpta creatura in qua appareret Spiritus sanctus, sicut assumptus est  Filius hominis, in qua forma ipsius Dei uerbi presentaretur, non ut habens uerbum Dei, sicut alii sancti sapientes, sed quod ipsum uerbum erat. Aliud est enim uerbum in carne, aliud uerbum caro; id est aliud uerbum in homine, aliud uerbum homo. Caro enim pro homine posita est in eo, quod ait: Factum est uerbum caro . Non ergo sic assumpta est creatura in qua apparuit Spiritus sanctus, sicut assumpta caro illa et humana forma ex uirgine Maria. Non enim columbam uel illum ignem beatificauit, sibique in unitatem persone coniunxit in eternum. Ex predictis aperte ostensum est secundum quod Filius dicatur minor Patre, et quare Filius dicatur minor Patre, et non Spiritus  sanctus.

Notandum  autem quod Filius, secundum quod homo factus est, non tantum Patre, sed et Spiritu sancto, et etiam seipso minor dicitur. Et quod etiam seipso minor dicitur secundum formam serui, Augustinus ostendit in primo libro De Trinitate dicens: Errauerunt homines, ea, que de Christo secundum hominem dicta sunt, ad eius substantiam, que sempiterna est, transferentes. Sicut illud quod Dominus dicit: Pater maior me est , quod propter formam serui ueritas dicit,  secundum quem modum etiam seipso minor est Filius. Quomodo non etiam seipso minor factus est, qui seipsum exinaniuit formam serui accipiens?  Non enim sic accepit formam serui, ut amitteret formam Dei, in qua erat equalis Patri. In forma igitur Dei unigenitus Patris equalis est Patri; in forma serui etiam seipso minor est. Non igitur immerito Scriptura dicit utrumque, scilicet equalem Patri Filium, et Patrem maiorem Filio. Illud enim propter Dei formam, hoc autem propter formam serui intelligitur. De hoc eodem in secundo libro De Trinitate beatus Augustinus ait: Dei Filius equalis Patri secundum Dei formam in quo  est; et minor Patre secundum formam serui, quam accepit: in qua non modo Patre sed etiam  Spiritu sancto, nec hoc tantum, sed etiam seipso minor inuentus est. Propter quam, ut idem ait contra Maximinum hereticorum episcopum, non tantum Patre, sed etiam seipso et Spiritu sancto minor factus est, et etiam minoratus paulo minus ab angelis . Est ergo Dei Filius, ut idem beatus Augustinus ait in primo libro De Trinitate, Deo Patri natura equalis, habitu minor, id est in forma serui, quam accepit. His auctoritatibus aperte ostenditur Filius secundum formam serui minor Patre et seipso, et Spiritu sancto.

 Iam nunc accedamus ad assignandam missionem Spiritus sancti, qua inuisibiliter mittitur in corda fidelium, nam ipse Spiritus sanctus, qui  Deus est ac tertia in Trinitate persona, ut supra ostensum est, a Patre et Filio ac seipso temporaliter procedit, id est mittitur ac donatur fidelibus. Sed que sit ista missio siue donatio, uel quomodo fiat considerandum est. Hoc autem  , ut intelligibilius doceri, ac plenius prospici ualeat, premittendum est quoddam ad hoc ualde necessarium. Dictum quidem est supra, et sacris auctoritatibus ostensum, quod Spiritus sanctus amor est Patris et Filii, quo se inuicem amant, et nos. His autem addendum est, quod idem ipse Spiritus sanctus est amor siue caritas, qua nos diligimus Deum et proximum, que caritas cum ita est in nobis, ut nos faciat diligere Deum et proximum, tunc Spiritus sanctus dicitur mitti uel donari nobis,  et qui diligit ipsam dilectionem, qua diligit et proximum, in eo ipso Deum diligit, quia ipsa dilectio Deus est.

Ne autem  in re tanta aliquid de nostro influere uideamur, sacris auctoritatibus, quod dictum est, corroboremus. De hoc beatus Augustinus in tertio decimo libro De Trinitate ait: Qui proximum diligit, consequens est ut ipsam precipue dilectionem diligat. Deus autem dilectio est:  consequens ergo est, ut precipue Deum diligat. Item in eodem: Deus dilectio est, ut ait Ioannes Euangelista . Utquid ergo imus et currimus in sublimia celorum et ima terrarum, querentes eum, qui est apud nos, si nos uelimus esse apud eum? Nemo dicat non noui quid diligam. Diligat fratrem, et diligat eamdem dilectionem. Magis enim nouit dilectionem, quam  diligit, quam fratrem quem diligit. Ecce iam potest notiorem habere  dilectionem, quam fratrem, plane notiorem, quia presentiorem, quia interiorem, quia certiorem. Amplectere dilectionem Domini, et dilectione amplectere Deum, ipsa est dilectio, que omnes bonos angelos et omnes seruos Dei consociat uinculo sanctitatis.  Quanto ergo saniores sumus a tumore superbie, tanto simus dilectione pleniores, et quo, nisi Deo plenus est, qui plenus est dilectione? His uerbis satis ostendit sapiens Augustinus, quod dilectio ipsa, qua diligimus Deum et proximum, Deus est. Sed adhuc apertius in eodem libro subdit, dicens: Dilectionem  fratrum quam commendat Ioannes Euangelista attendamus. Qui diligit fratrem, inquit, in lumine manet et scandalum in eo non est . Manifestum est quod iustitie perfectionem in fratris dilectione posuerit. Nam in quo scandalum non est, utique perfectus est, et tamen uidetur dilectionem Dei tacuisse; quod nunquam faceret, nisi quia in ipsa fraterna dilectione  uult intelligi Deum. Apertissime enim in eadem Epistola paulo post ita ait: Dilectissimi, diligamus inuicem, quia dilectio ex Deo est. Et omnis, qui diligit ex Deo natus est, et cognouit  Deum; qui non diligit, non cognouit Deum, quia Deus dilectio est . Ista contexio  satis aperte declarat, eamdem ipsam fraternam dilectionem  non solum ex Deo, sed etiam Deum esse tanta auctoritate predicari, scilicet Ioannis. Cum ergo de dilectione diligimus fratrem, de Deo diligimus fratrem, nec fieri potest ut eamdem dilectionem non precipue diligamus, qua fratrem diligimus, quoniam Deus dilectio est. Item: Qui non diligit fratrem, non est in dilectione; et qui non est in dilectione, non  est in Deo, quia Deus dilectio est. Ecce aperte dicit fraternam dilectionem Deum esse.

Cum autem  fraterna dilectio sit Deus, nec Pater est nec Filius, sed tantum Spiritus sanctus, qui proprie in Trinitate dilectio uel caritas dicitur. Unde beatus Augustinus in decimo quinto libro De Trinitate sic ait: Si in donis Dei nichil est maius caritate et nullum est magis donum Dei quam Spiritus sanctus, quid consequentius est  Dei quam Spiritus sanctus, quid consequentius est quam ut sit caritas ipse, que dicitur et Deus ex Deo? Ita enim ait Ioannes Euangelista: Dilectio ex Deo est . Et paulo post: Deus dilectio est . Ubi manifestat eam se dixisse dilectionem Deum quam dixit ex Deo. Deus ergo ex Deo est dilectio.« Item in eodem: Ioannes uolens de hac re apertius loqui. In hoc, inquit, cognoscimus quia in eo manemus, et ipse in nobis; quia de Spiritu sancto dedit nobis . Spiritus itaque sanctus, de quo dedit nobis, facit nos in Deo manere, et ipsum in nobis. Hoc autem facit dilectio. Ipse igitur Deus dilectio est. Ex his apparet, quod Spiritus sanctus caritas est.

Sed ne  forte aliquis dicat, illud donum esse  per expressionem cause, Deus caritas est , eo scilicet quod caritas sit ex Deo, et non sit ipse Deus; sicut dicitur, Deus nostra patientia et spes, non quod ipse sit ista, sed quia ista ex eo sunt, occurrit Augustinus ostendens non hoc dictum esse per causam, sicut illa, in quinto decimo libro De Trinitate dicens: Non dicturi sumus caritatem non preterea esse dictam Deum, quod ipsa caritas sit illa substantia que Dei digna sit nomine, sed quod donum sit Dei, sicut dictum est de eo: Tu es patientia mea . Non utique dictum est, ideo quod Dei substantia nostra patientia est, sed quia ab ipso nobis est, unde alibi: Ab ipso est patientia mea . Hunc enim  sensum facile refellit ipsa lectio Scripturarum. Tale est enim: Tu es patientia mea, quale est, Domine spes mea; et Deus meus misericordia mea , et multa similia. Non autem dictum est, Domine, caritas mea; aut, tu es caritas mea; aut Deus caritas mea est; sed ita dictum est: Deus caritas est, sicut dictum est, Deus spiritus est . Hoc qui non discernit, intellectu  a Domino, non expositionem querat a nobis; non enim apertius quidquam possumus dicere. Deus ergo caritas est. »Ex predictis clarescit, quod Spiritus sanctus caritas est, qua diligimus Deum et proximum. Unde facilius est nobis ostendere, quomodo Spiritus sanctus mittatur, siue detur nobis.

Tunc enim  nobis mitti uel dari dicitur, cum  ita in nobis est, ut faciat nos diligere Deum et proximum, per quod maneamus in Deo et Deus in nobis. Unde beatus Augustinus modum missionis insinuans in quinto decimo libro De Trinitate ait: Deus Spiritus sanctus est, qui procedit ex Deo, et cum datus fuerit homini, accendit eum ad diligendum Deum et proximum, et ipse dilectio est. Non enim habet homo unde diligat Deum nisi ex Deo. Ecce quomodo datur uel mittitur nobis Spiritus sanctus, secundum quod dicitur datum, siue donum: quod donum beatus Augustinus commendat, explanans apertius quomodo detur in eodem libro.  Dilectio, inquit, Dei diffusa est in cordibus nostris, ut ait Apostolus, per Spiritum sanctum, qui datus est nobis . Nullum est isto Dei dono excellentius: solum est quod diuidit inter filios regni, et filios perditionis. Dantur et alia per Spiritum sanctum munera, sed sine caritate nichil prosunt. Nisi ergo tantum impertiatur cuique Spiritus sanctus, ut eum Dei et proximi faciat amatorem, ille a sinistra non transfertur ad dexteram. Nec Spiritus sanctus dicitur proprie donum, nisi propter dilectionem; quam qui non habuerit, etsi loquatur omnibus linguis, et habuerit prophetiam, et omnem scientiam, et omnem fidem, et distribuerit substantiam suam, et tradiderit corpus suum ita ut ardeat, nichil ei prodest . Quantum  ergo bonum est, sine quo ad eternam uitam neminem tanta bona perducunt! Ipsa uero dilectio uel caritas  perducit ad regnum. Dilectio igitur que ex Deo est et Deus est, proprie et Spiritus sanctus est, per quem diffunditur in cordibus nostris. Deus ergo est caritas, per quam nos tota inhabitet Trinitas. Quocirca rectissime Spiritus sanctus cum sit Deus, uocatur etiam donum Dei, quod donum proprie quid nisi caritas intelligendum est, que perducit ad Deum, et sine qua quodlibet aliud donum non perducit ad Deum? Ecce hic aperitur quod supra dictum est, secundum  quod caritas sit Spiritus sanctus, et donum excellentius: et quomodo  hoc donum, scilicet Spiritus sanctus, detur nobis. Cum ita impertitur alicui, id est ita habet esse in aliquo, ut eum faciat Dei et proximi amatorem. Quod cum faciat tunc dicitur dari, siue mitti alicui, et tunc ille proprie dicitur habere Spiritum sanctum.

Hic queritur  , si caritas Spiritus sanctus est, cum ipsa augeatur et minuatur in homine, et magis et minus per diuersa tempora habeatur, utrum concedendum sit quod Spiritus sanctus augeatur in homine, et magis uel minus habeatur? Si enim in homine augetur, et magis uel minus datur siue habetur, mutabilis esse uidetur. Deus autem omnino immutabilis est. uidetur ergo quod uel Spiritus sanctus non sit caritas, uel caritas  non augeatur uel minuatur in homine. Item: Charitas non habenti datur, ut habeat, et habenti, ut plenius habeat. Si ergo Spiritus sanctus caritas, et non habenti datur ut habeat, et habenti ut plenius habeat; quomodo datur non habenti, cum ipse, ut Deus, sit ubique et in omnibus creaturis totus, et quomodo plenius datur uel habetur sine sui mutatione?

His autem  respondemus dicentes: quod Spiritus sanctus siue caritas penitus immutabilis est, nec in se augetur uel minuitur, nec in se recipit maius uel minus, sed in homine, uel potius homini  augetur, et magis uel minus datur, siue habetur. Nam Deus noster magnificari et exaltari potest in nobis, qui tamen in se non magnificatur, nec minuitur, nec exaltatur. Unde propheta ait: Accedat homo ad cor altum, et exaltabitur Deus . Super quem locum sic ait auctoritas  : Deus non in se sed in corde hominis grandescit. Sic igitur Spiritus sanctus homini datur, et datus amplius datur, id est augetur, et magis et minus habetur; et tamen immutabilis existit. Cumque  ubique sit, et in omni creatura totus, sunt tamen multi, qui eum non habent. Non enim omnes Spiritum sanctum habent in quibus est: alioquin et irrationabiles creature habent Spiritum sanctum, quod fidei pietas non admittit.

  Ut autem certius fiat quod diximus, auctoritate confirmamus. Quod Spiritus sanctus magis et minus percipiatur, et homini augeatur, et non habenti detur, et habenti ut plus habeatur, beatus Augustinus ostendit, super Ioannem dicens: Sine Spiriu sancto constat nos Christum diligere, et eius mandata seruare non posse; et id nos posse atque agere tanto minus quanto illum percipimus. Tanto uero amplius, quanto illum percipimus amplius. Ideoque non solum non habenti non incassum promittitur, non habenti quidem, ut habeatur; habenti autem, ut amplius habeatur, nam si ab alio minus, et ab alio amplius non haberetur, sanctus Eliseus sancto Elie non diceret: Spiritus, qui est in  te, duplex sit in me . Christo autem, qui est Dei Filius, non ad mensuram datus est spiritus . Neque enim sine gratia Spiritus sancti est mediator Dei et hominum homo Christus iehsu . Quod enim est unigenitus equalis Patri Filius, non est gratie sed nature. Quod autem in unitate persone unigeniti assumptus est homo, gratie est, non nature. Ceteris autem ad mensuram datur, et datus additur, donec unicuique pro modo sue perfectionis propria mensura compleatur. Ecce expressum habes quod Spiritus sanctus scilicet magis et minus datur uel accipitur, et homini datur augenti, et habenti et non habenti datur  , quia Spiritus sanctus est caritas, que non habenti datur, et in habente augetur et proficit. Imo ut uerius  et magis proprie loquar, homo in ea proficit, et deficit aliquando, et tunc ipsa dicitur proficere uel deficere, que tamen non proficit nec deficit in se, quia Deus est. Unde beatus Augustinus in homilia nona super Epistolam Ioannis ait: Probet se quisque, quantum in illo profecerit caritas, uel potius quantum ipse in caritate profecerit. Nam si caritas Deus est, nec proficit, nec deficit. Sic ergo dicitur proficere in te caritas, quia tu ea proficis. Ecce quomodo intelligendum sit cum dicitur Spiritus  sanctus augeri in nobis, quia nos in eo scilicet proficimus, sic et alia huiusmodi.

Hic queritur  , cum Spiritus sanctus, per quem diuiduntur dona, ipse sit donum, utrum concedendum sit, quod per donum diuiduntur, et dantur dona? Ad quod dicimus, quia per donum, quod est Spiritus sanctus, singulis propria diuiduntur dona, et ipsum communiter omnes boni habent. Unde beatus Augustinus in quinto decimo libro De Trinitate ait: Per donum quod est Spiritus sanctus, in commune omnibus membris Christi multa dona, que sunt quibusdam propria, diuiduntur. Non enim singuli quique habent omnia, sed hi alia, illi alia, quamuis ipsum donum a quo cuique propria diuiduntur, omnes habent, id est Spiritum sanctum.  Aperte quoque dicit per donum dona dari.

 Preterea diligenter considerandum est cum Spiritus sanctus dicatur donum et datum, utrum eadem ratione utrumque ei nomen conueniat, quod utique uideri potest? Cum idem enim sit Spiritui sancto dari et donari, ex eadem ratione uidetur Spiritus sanctus dici datum et donum. Hoc autem uidetur Augustinus significare in decimo quinto libro De Trinitate, cum ait: Spiritus in tantum Dei donum est, in quantum datur eis, quibus datur, apud se autem Deus est, etsi nemini datur: ecce aperte dicit Spiritum sanctum donum appellari, quia datur. Si autem ex eo tantum appellatur donum, quia datur, non ab eterno fuit donum, quia non  datur, nisi ex tempore. Ad quod  dicit Magister Petrus, quia Spiritus sanctus et donum dicitur, et datum siue donatum; sed datum siue donatum ex eo tantum dicitur, quia datur uel donatur, quod habet tantum ex tempore, donum uero dicitur non ex eo tantum quod donatur, sed ex proprietate quam habuit ab eterno. Unde et ab eterno fuit donum. Sempiterne enim donum fuit, non quia daretur, sed quia processit ex Patre et Filio. Unde beatus Augustinus in quarto libro De Trinitate ait: Sicut natum esse, est Filio a Patre esse, ita Spiritui sancto donum esse Dei est a Patre procedere et a Filio. Hic aperte ostenditur quod Spiritus sanctus eo donum est, quia procedit a Patre et Filio, sicut Filius eo est a Patre, quod natus est ab eo.

 Ex predictis  patet quod Spiritus sanctus sempiterne donum est, et temporaliter datum uel donatum. Ex quo apparet illa gemine distinctionis processio, de qua supra egimus; nam secundum alteram processionem dicitur donatum uel datum, secundum  alteram dicitur donum. Secundum hoc, quod sempiterne donum est, refertur ad Patrem et Filium; secundum uero quod dicitur datum uel donatum, et ad eum, qui dedit, refertur, et ad eos quibus datur.

  Nunc postquam ceternitatem trium personarum pro modulo facultatis nostre insinuauimus, iam de earumdem equalitate aliquid eloqui superest. Fides enim catholica, sicut tres ceternas, ita et cequales tres personas asserit. Aequalis est enim in omnibus Patri Filius, et Patri et Filio Spiritus sanctus, quia ut ait  beatus Augustinus in libro De fide ad Petrum breuiter aperiens quomodo intelligatur equalitas, docet. Nullus horum alium aut precedit eternitate, aut excedit magnitudine, aut superat potestate; quia nec Filio nec Spiritu sancto, quantum ad diuine nature unitatem pertinent, aut anterior, aut maior est Pater; nec Filius Spiritu sancto. Aeternum quippe est et sine initio, quod Filius de Patris natura exstitit, et eternum  ac sine initio est, quod Spiritus sanctus de natura Patris et Filii procedit. Ob hoc ergo tres recte unum credimus et dicimus Deum, quia una prorsus eternitas, una immensitas, una naturalis est trium personarum diuinitas. Ecce breuiter sapiens Augustinus assignauit in quo trium personarum consistat equalitas, quia scilicet alia aliam non excellit, aut eternitate, aut potestate, aut magnitudine. Cumque  numerentur ista quasi in Deo diuersa, tamen unum et idem sunt, scilicet essentia diuina simplex et incommutabilis. Unde beatus Augustinus in septimo libro De Trinitate: Homo  alio modo est magnus, alio Deus est, sed eo magnus, quo Deus, quia non aliud illi est magnum esse et aliud Deum  esse. Eadem quippe est eius magnitudo que uirtus, et eadem potentia que magnitudo. Pater igitur et Filius simul una essentia, et una est magnitudo. Ita etiam et potentia Dei essentia diuina est. Unde Beatus Augustinus in septimo libro Confessionum ait: uoluntas et potentia Dei Deus est ipse. Aeternitas quoque Dei diuina essentia est. Quod Augustinus ostendit super illum locum Psalmi: In generatione generationum anni tui , dicens: Et generatio generationum que non transit, collecta de omnibus generationibus, id est sancti. In illa erunt anni Dei, qui non transient, id est eternitas Dei. Non enim aliud sunt anni Dei, et aliud ipse, sed anni Dei eternitas Dei est, eternitas uero Dei ipsa Dei substantia est nichil habens mutabile. Inconcusse  igitur teneamus quod unum idemque est essentia diuina, eternitas, potentia et magnitudo; et tamen consueuit Scriptura, hec et his similia distincta ponere. His ergo uerbis trium equalitatem personarum breuiter complexus; qua alius alium nec eternitate, nec magnitudine, nec potentia superat. Quod autem eternitate aliqua trium personarum aliam non excedat, supra ostensum est, ubi ceternitas trium personarum insinuata est.

Nunc igitur  superest ostendere, quod magnitudine  uel potentia alius alium non excedat, et prius de magnitudine uideamus. Sciendum igitur est, quia Pater non est maior Filio, nec Pater uel Filius maior Spiritu sancto, nec maius aliquid due persone sunt simul quam una, nec tres simul maius aliquid quam due, nec maior est essentia in tribus quam in duabus, nec in duabus quam in una, quia tota est in singulis. Unde Ioannes Damascenus ait: Confitemur deitatis naturam omnem perfecte esse in singula suarum hypostaseon, id est personarum: omnem in Patre, omnem in Filio, omnem in Spiritu sancto, ideoque perfectus est Deus Pater, perfectus Deus Filius, perfectus Deus Spiritus sanctus. Et inde est quod Pater dicitur esse in Filio, et Filius in Patre, et Spiritus sanctus in utroque, et singulus  in singulis. Unde sanctus Augustinus in libro De fide ad Petrum ait: Propter unitatem naturalem totus Pater in Filio et Spiritu sancto est, totus Filius in Patre et Spiritu sancto est, totus quoque Spiritus sanctus in Patre et Filio est. Nullus horum extra quemlibet ipsorum est propter diuine unitatem nature. Eamdem igitur in utroque et uirtutis similitudinem, et deitatis plenitudinem confitemur, quia ueritas in Euangelio dicit: Ego in Patre, et Pater in me est .

 Nunc ostendere restat quomodo aliqua harum personarum non excellat potentia; ut sicut una et indifferens est magnitudo trium, ita una et indifferens monstretur potentia trium: sciendum est igitur quod non est potentior Pater Filio, nec Filius  uel Pater Spiritu sancto. Quod Augustinus rationibus et auctoritatibus probabiliter astruit in libro Contra Maximinum hereticum, qui docebat Patrem potentiorem, aut maiorem Filio; Nihil, inquit, Patre minus habet ille, qui dicit: Omnia que habet Pater, mea sunt . Nam si minus habet in potestate aliquid quam Pater, non sunt eius omnia que habet Pater. Tantam igitur habet potestatem, quantam Pater, quia secundum diuinitatem equalis est Patri.

 Alio modo beatus Augustinus probat equalem Patri Filium esse contra Maximinum hereticum dicens: Tu dicis quod Pater genuit Filium minorem se, in quo et Patri derogas. Nam si Filium unicum  minorem genuit, aut non potuit, aut noluit gignere equalem. Si dicis quia non uoluit, eum inuidum esse dixisti; si autem non potuit, ubi est omnipotentia Dei Patris? Prorsus ad hunc articulum res colligit  , ut Deus Pater equalem sibi gignere Filium aut non potuerit, aut noluerit. Si non potuit, infirmus, si noluit inuidus inuenitur; sed utrumque hoc falsum est. Patri igitur Filius uere equalis est. Genuit ergo Pater sibi equalem Filium, et ab utroque procedit utrique equalis Spiritus sanctus. Si  enim formam suam, ait beatus Augustinus contra eumdem Maximinum, Arianorum episcopum, Deus Pater in unico Filio plenam gignere potuit, nec tamen plenam genuit, sed minorem, cogimini Patrem inuidum dicere. Deus ergo Pater plenum Deum, et equalem sibi genuit Filium.

Hoc autem  per similitudinem humanam uenerabilis Augustinus ita esse demonstrat, inquiens: »Homo Pater, si potuisset, equalem sibi Filium genuisset. Quis ergo audeat dicere quod hoc omnipotens Deus non potuit? Addo etiam, quia si posset homo maiorem meliorem se ipso gigneret Filium, sed maius uel melius Deo quidquam esse non potest. Deus ergo cur non equalem, ut ait  , Filium genuit, cui nec anni necessarii fuerunt per quos  adimpleretur equalitas, nec omnipotentia defuit? Credamus ergo Deo Patri Filium esse equalem.«

 His adiiciendum est, quedam etiam nomina esse, ut beatus Augustinus ait in quinto libro De Trinitate, que ex tempore Deo conueniunt, et relatiue ad creaturam dicuntur: Quorum quedam de omnibus personis dicuntur, ut Dominus, creator, refugium; quedam autem non de omnibus dicuntur, ut donatus, datus, et missus. Preterea  est unum nomen, quod de nulla persona sigillatim dicitur, sed de omnibus personis simul, id est Trinitas: quod non dicitur secundum substantiam, sed quasi collectiuum pluralitatem designat personarum. Sunt etiam  quedam nomina, que ex tempore  Deo conueniunt, nec relatiue dicuntur, ut incarnatus, humanatus, et huiusmodi. Ecce sex nominum differentias assignauimus quibus utimur loquentes de Deo.

 Hic oritur questio difficilis quidem, sed non inutilis, qua queritur, cur non dicantur hi tres una persona, sicut una essentia, et unus Deus? Quam questionem Augustinus diligenter tractat, atque congrue explicat in septimo libro De Trinitate ita dicens: »Cur non hec tria simul unam personam dicimus, sicut unam substantiam et unum Deum; sed dicimus tres personas, cum tres deos, aut tres essentias non dicamus? Quia scilicet uolumus uel unum aliquod uocabulum seruare huic significationi,  qua intelligitur Trinitas, ne omnino taceremus interrogati, quid tres? cum tres esse fatemur personas.  Cum ergo queritur, quid tria, uel quid tres? conferimus nos ad inueniendum aliquod nomen, quod complectamur hec tria, neque occurrit animo, quia supereminentia diuinitatis usitati eloquii facultatem excedit. uerius enim cogitatur Deus, quam dicitur, et uerius est quam cogitatur.«

Pater  ergo et Filius, et Spiritus sanctus, quoniam  tres sunt, quid tres sunt? tres uidelicet persone. Si itaque tres persone esse dicuntur, commune est eis id quod persona est. Certe enim quia Pater est persona, et Filius est persona, et Spiritus sanctus est persona; ideo dicuntur tres persone. Propterea ergo dicimus tres personas, quia commune est eis id quod persona est. Ex predictis aperte intelligi potest, quia necessitate dictum est a Latinis tres persone, cum persona secundum substantiam dicatur: unde et tribus commune est id quod persona est.

 Iam de proprietatibus personarum uideamus, que etiam notiones siue relationes in Scriptura plerumque dicuntur: In illa enim Trinitate sancta  ut ait uenerabilis Augustinus in libro De fide ad Petrum, aliud est genuisse quam natum esse, aliudque est procedere quam genuisse, uel natum esse. Unde manifestum est quod alius est Pater, alius Filius, alius Spiritus sanctus. Et est proprium solius Patris, non quia non est natus ipse, sed quod unum Filium genuit; propriumque solius Filii, non quia ipse non genuit, sed quia de Patris essentia natus est; proprium uero Spiritus sancti est, non quia nec natus est ipse nec genuit, sed quia solus de Patre Filioque procedit. Ecce breuiter assignauit beatus Augustinus tres proprietates personarum.

Hic queritur  , quomodo dicatur esse proprium nato Deo, quod est Dei Filius, uel genitus  ex Deo; cum etiam homines filii Dei dicantur et sint secundum illud Psalmiste dicentis: Ego dixi: dii estis, et filii excelsi omnes?  Et ad Moysem de populo Isrel Dominus ait: Filius meus primogenitus Isrel . Sed inter hec magna est distantia. Homines enim filii Dei sunt, factura, non natiuitatis proprietate. Deus autem Filius, originis proprietate Filius est, et ueritate natiuitatis, non factura uel adoptione. Et illi quidem ante sunt, quam filii Dei sint. Fiunt enim filii, non nascuntur filii Dei. Hilarius unum solum Deum natum originis proprietate Dei Filium ostendens, inter ipsum et homines filios Dei euidentissime distinguit in duodecimo libro De Trinitate ita dicens:  »uero Patri Filius qui  ex eo nascitur, uere Filius est, et nos filii Dei sumus, sed per facturam; fuimus enim aliquando iracundie; sed filii Dei per adoptionem facti sumus, potius quam nascimur. Et quia omne quod fit, antequam fiat non fuit, nos cum filii non fuissemus, efficimur. Ante enim filii Dei non eramus, sed per gratiam facti sumus non nati, neque generati, sed acquisiti. Acquisiuit enim nos Deus sibi, et per hoc dicitur nos non genuisse, sed acquisisse. Genuisse enim Deum filios, nunquam  cum proprietatis significatione cognoscimus dici. Ex adoptione enim homo factus est Filius Dei, non ex generatione, neque ei proprietas est, sed nuncupatio: ac per hoc non uere est filius, quia nec proprie natus dicitur, nec semper filius fuit. Unigenitus autem Deus nec fuit aliquando non Filius, nec fuit aliquid antequam Filius, nec quidquam ipse nisi Filius, atque ita qui semper est Filius nascibilitatis proprietate ac ueritate, filius eius solius est qui genuit, et ille tantum qui genuit, Pater ipsius est; quia, sicut ille Filius est origine, ita ille Pater generatione.«

 Homo uero qui filius est Dei factura; non tantum Patris, sed et Filii et Spiritus sancti filius est, id est totius Trinitatis. Et Trinitas ipsa Pater  eius dici potest. Unde beatus Augustinus in libro De Trinitate ait: Non potest dici Trinitas Pater, nisi forte translatiue ad creaturam propter adoptionem filiorum. Quod enim scriptum est: Audi, Isrel, Dominus Deus tuus unus est ; non utique excepto Filio aut Spiritu sancto oportet intelligi: quem unum Dominum Deum nostrum recte dicimus, etiam Patrem nostrum recte per gratiam suam nos generantem. De hoc etiam beatus Hilarius in sexto libro De Trinitate ait: Omnibus per fidem Deus est Pater, quibus est Pater per eamdem fidem  Iesum Christum Dei Filium confitemur. Ecce ostensum est, quare proprium dicatur esse Dei nati, quod Filius est, quia scilicet ipse solus natus proprie  dicitur.

 Hic considerari oportet, utrum scientia uel prescientia, uel dispositio uel predestinatio potuerit esse in Deo, si nulla fuissent futura? Ad quod respondendum, quia scientia  uel sapientia, non tantum de temporalibus, sed etiam de eternis sunt. Quamuis ergo nulla fuissent futura, esset tamen in Deo scientia, eadem que modo est, nec minor esset quam modo, nec maior est, quam esset. Sciuit ergo Deus ab eterno eternum, et omne quod futurum erat sciuit immutabiliter. Scit quoque non minus preterita uel futura, quam presentia, et sua eterna sapientia et immutabili scit ipse omnia que sciuntur. Omnis enim ratio superne et terrene sapientie, ut ait sanctus Ambrosius, in eo est, quia  omnem sapientiam et scientiam capit suam immensa scientia.

 Propterea omnia dicuntur esse in Deo et fuisse ab eterno. Unde uenerabilis Augustinus super Genesim ait: Hec uisibilia, inquit, antequam fierent, non erant, quomodo ergo nota Deo erant? Et rursus: Quomodo ea faceret, que sibi nota non erant? Non enim quidquam fecit ignorans. Nota ergo fecit, non facta  . Proinde antequam fierent, et erant et  non erant. Erant in Dei scientia, non erant in sua natura. Ipsi Deo, non audeo dicere alio modo innotuisse, cum ea fecisset, quam illo quo ea nouerat, ut faceret. De quo ait beatus Iacobus: Apud quem non est transmutatio, nec uicissitudinis obumbratio . Ecce hic habes quod hec uisibilia, antequam fierent, in Dei scientia erant. Ex hoc igitur sensu omnia dicuntur esse in Deo, et omne quod factum est, dicitur uita esse in ipso, non quod creatura sit creator, uel quod ista temporalia essentialiter sint in Deo, sed quia in eius scientia semper sunt, qui uita est.

Inde  est quod omnia dicuntur ei presentia esse, non solum ea que sunt, sed etiam ea que preterierunt, et ea que futura sunt secundum  illud: Qui uocat ea que non sunt, tunquam ea que sunt ; quia, ut aitsanctus Ambrosius in libro De Trinitate, ita cognoscit ea que non sunt, ut ea que sunt. Hac ergo ratione omnia dicuntur esse in eo uel apud eum, siue ei presentia. Unde eximius doctor Augustinus super illum locum Psalmi: Et pulchritudo agri mecum est , ait: Ideo, inquit, mecum est, quia apud Deum nichil preterit, nil futurum est. Cum illo sunt omnia futura, et ei non detrahuntur iam preterita. Cum illo sunt omnia cognitione quadam ineffabili sapientie Dei. Ecce hic aperit sapiens Augustinus, ex qua intelligentia accipienda sint huiusmodi uerba, omnia sunt Deo presentia, in Deo sunt omnia, uel cum Deo, uel  apud Deum, uel in eo uita; quia ineffabilis omnium cognitio in eo est.

 Hic solet queri, cum omnia dicantur esse in Dei cognitione seu presentia, uel in Deo per cognitionem, et eius cognitio sit diuina essentia: unde concedendum sit omnia esse in diuina essentia, uel in Deo per essentiam? Ad quod dicimus, quia Dei cognitio eius utique essentia est; et eius presentia, in qua sunt omnia, ipsius cognitio. Nec tamen omnia que sunt in eius presentia uel cognitione in eius essentia esse dici debent. Si enim hoc diceretur, intelligerentur esse eiusdem cum eo essentie. In Deo enim dicuntur esse per essentiam, quod est diuina essentia et quod est Deus: habet ergo Deus apud se in presentia sua, quod non habet in sui natura  Unde beatus Augustinus De uerbis Apostoli ait: Elegit nos ante mundi constitutionem . Quis sufficit hoc explicare? Eliguntur qui non sunt, nec errat qui eligit. Eligit tamen, et habet electos, quos creaturus est eligendos; quos habet apud semetipsum non in natura sua, sed in presentia. Nondum erant quibus promittebatur sed et ipsi promissi sunt, quibus promittebatur. Ecce hic aperte dicit Deum apud semetipsum habere electos ante  mundum, non in sua natura, sed in presentia; cum eius presentia non aliud sit quam eius natura, quia ipsius presentia est eius notitia.

Post predicta  , queritur, cum omnia esse dicantur in Deo non per essentiam nature sed per cognitionem scientie, et Deus sciat bona et mala, utrum concedendum sit simpliciter mala esse in Deo, siue esse in Deo per cognitionem? Scit enim Deus et sciuit semper omnia tam bona quam mala antequam fierent et presciuit ab eterno ea futura. Ideoque cum omnia bona diximus esse in Deo per prescientiam cognitionis, eadem ratione uidetur dicendum omnia mala esse in eo, cum ea semper nouerit, et per cognitionem ei presentia fuerint. Precognouit enim Deus ab eterno quosdam futuros malos, et eorum  malitiam, ut ait beatus Augustinus, presciuit, sed non preparauit. Cum ergo peccata omnium sciat, nunquid intelligendum est, ea includi in illa generalitate locutionis, qua dicit Apostolus omnia esse in Deo? Ex ipso, inquit, et per ipsum et in ipso sunt omnia . Sed quis, nisi insanus, dixerit mala esse in Deo? Illa enim esse in Deo intelliguntur, que ex ipso et per ipsum sunt; ea uero per ipsum sunt, et ex ipso quorum ipse auctor est, sed non est auctor nisi bonorum: non ergo ex ipso uel per ipsum sunt nisi bona. Ita ergo nec in ipso sunt, nisi bona: Non ergo mala in Deo sunt, que, licet ea noscat, non tamen ita omnino noscit ut bona, quia mala quasi de longe cognoscit, ut ait Propheta: Et alta a longe  cognoscit , id est superbiam. Et alibi ad Deum loquens de malis ait: De absconditis tuis adimpletus est uenter eorum . Quod beatus Augustinus exponens ait, abscondita  , inquit, peccata sunt, que a lumine tue ueritatis absconduntur. Sed quomodo peccata a lumine ueritatis diuine absconduntur, cum a Deo sciuntur? Si enim non sciret, quomodo de illis iudicaret, et pro illis malos damnaret? Alibi Propheta dicit: Quia nec ab oriente, nec ab occidente deest . Quod exponens Cassiodorus, ait: Neque a bonis neque a malis Deus deest, sed omnibus presens et cognitor est. Cognoscit ergo Deus et bona et mala per scientiam, sed bona cognoscit etiam per approbationem et per beneplacitum, mala uero non. Inde  est  ergo, quod bona tantum dicuntur esse in Deo, non mala; et illa prope, hec longe, quia, licet in Deo aliqua dicantur esse propter cognitionis presentiam, et Deus bona et mala cognoscit; mala tamen non cognoscit nisi per notitiam, bona uero non solum per scientiam, sed etiam per approbationem et beneplacitum: et ob talem cognitionem aliqua dicuntur esse in Deo, scilicet quia ita ea scit, ut etiam approbet et placeant. Idem ita scit bona, ut eorum sit auctor.

  Pluribus sanctorum Patrum auctoritatibus monstratur quod Deus ubique est: et in omni creatura presentialiter et potentialiter est. Unde ipse ait: Celum et terram ego impleo . Habitat preterea excellentius in suis sanctis  , in quibus est per gratiam, qui sunt templum eius et sedes. Unde ipse Dominus per Isaiam ait: Celum mihi sedes est, terra autem scabellum pedum meorum , quia uidelicet in electis, qui sunt celum habitat Deus et regnat, qui eius uoluntati deuote obtemperant; malos uero, qui sunt terra, iudicii districtione calcat. Unde etiam in libro Sapientie dicitur: Thronus sapientie anima iusti, quia in iustis specialius est, quam in aliis rebus, in quibus tamen omnibus totus est, quemadmodum anima, ut ait beatus Augustinus  in Epistola ad Hieronymum De origine anime: Per omnes, inquit, particulas corporis anima tota adest simul, non minor in minoribus, nec maior est in maioribus; sed tamen in aliis intensius, in aliis remissius operatur, cum in singulis particulis corporis essentialiter sit; ita et Deus cum sit in hominibus essentialiter, ac totus, in illis tamen plenius esse dicitur, quos inhabitat: scilicet in quibus ita est, ut faciat templum suum, et hi tales cum eo sunt. Mali uero, etsi ibi sint ubi ipse est, qui nusquam deest, non tamen sunt cum eo. Illi ergo sunt beati, qui cum illo sunt, qui eo fruuntur et uident illum sicut est.

Si autem  queris: Ubi habitabat Deus antequam  sancti essent? dicimus, quia in se habitabat. Unde egregius Augustinus contra Maximinum hereticorum episcopum ait: In templo  , inquit, suo habitat Deus, scilicet in sanctis, qui sunt templum Dei modo secundum fidem ambulantes: et templum Dei erant  aliquando et secundum speciem, qualiter etiam nunc templum Dei sunt angeli. Sed dicet aliquis: Antequam faceret Deus celum et terram, antequam faceret sanctos, ubi habitabat? In se procul dubio habitabat Deus; in te sine dubio, o homo, si illum times et diligis, habitat Deus, et apud te est. Non ergo sic sancti sunt domus Dei, ut ea subtracta cadat Deus, imo sic habitat Deus in sanctis, ut si ipse discesserit, cadant. Ex predictis patet, quod Deus ubique totus est per essentiam, et in  sanctis habitat per gratiam.

Solet  etiam a quibusdam queri, quomodo Deus substantialiter insit omnibus rebus, et corporalium sordium inquinationibus non contingatur? Quod tam friuolum est, ut nec responsione sit dignum: cum etiam spiritus creatus sordibus corporis etiam leprosi, uel quantumcunque polluti inquinari non possit. Sol quoque radios sine sui pollutione effundit super loca et corpora non solum munda, sed etiam immunda ac sordibus fetida, quorum contactu  homines, et quedam alie res inficiuntur; solis uero radii impolluti et incontaminati ea contingentes existunt. Non est igitur mirandum, si essentia diuina omnino simplex et incommutabilis omnia replet loca et omnibus creaturis essentialiter inest; nec tamen cuiusquam rei sordibus contaminetur uel contingatur. Unde beatus Augustinus in libro De natura boni, cum in Deo, inquit, sint omnia, que condidit, nec  tamen inquinant eum, qui peccant: de cuius Sapientia, que attingit a fine usque ad finem fortiter , dicitur: Attingit omnia propter suam munditiam, et nichil inquinatum in illam incurrit . Est ergo diuina essentia ubique tota, que continet totum, et penetrat totum, que nec pro sui simplicitate diuidi, nec pro sui puritate maculari, nec  pro sui immensitate ullo modo comprehendi potest. Unde etiam Pater Augustinus ait: Deus ubique est cui non locis, sed actionibus propinquamus.

Augustinus De agone Christiano ita ait: Timent quidam quod fieri non potest, scilicet ne in humana carne ueritas et substantia Dei inquinetur, et predicant tamen uisibilem solem radios suos per omnes feces et sordes spargere, et eos mundos et sinceros seruare; si ergo uisibilia munda uisibilibus immundis contingi possunt, et non inquinari, quanto magis inuisibilis et incommutabilis ueritas? Cumque  diuina natura ueraciter et essentialiter sit in omni loco et in omni tempore, non tamen mouetur per loca uel tempora, nec localis est, nec temporalis. Localis non est, quia penitus non circumscribitur  loco, quia nec ita est in uno loco, quod non sit in alio, nec dimensionem habet sicut corpus, cui secundum locum assignatur, principium, medium et finis, ante et retro, dextera et sinistra, sursum et deorsum, quod sui interpositione facit distantiam circumstantium.

Duobus namque modis dicitur in Scriptura aliquid locale siue circumscriptibile, et e conuerso; scilicet, quod uel  quia dimensionem capiens longitudinis, altitudinis et latitudinis, distantiam facit in loco, ut corpus, uel quia loco diffinitur ac determinatur, quoniam cum sit alicubi, non ubique inuenitur, quod non solum corpori, sed etiam omni creato spiritui congruit. Omne igitur corpus omnimodo locale est; spiritus uero creatus quodammodo  est localis, et quodammodo non est localis. Localis quidem dicitur, quia diffinitione terminatur; quoniam cum alicui presens sit totus, alibi non inuenitur. Diuina igitur sola essentia omnino inlocalis et incircumscriptibilis est, nec locis mouetur aliquo modo, uel determinatione finita, uel dimensione suscepta, que nec temporibus, scilicet effectu et cognitione, ut dictum est, non mouetur. His enim duobus, scilicet loco et tempore fit mutatio creature, que longe est a Creatore. Unde Pater Augustinus super Genesim: Deus, inquit, omnipotens incommutabilitate,  eternitate, uoluntate, ueritate semper idem mouet per tempus creaturam spiritualem; mouet etiam per tempus et locum creaturam corporalem, ut eo motu naturas, quas condidit, administret. Cum ergo tale aliquid agit non debemus opinari eius substantiam, que Deus est, temporibus locisque mutabilem, siue per tempora et loca mobilem, cum sit ipse interior omni re, quia in ipso sunt omnia; et exterior omnibus, quia ipse est super omnia; et antiquior omnibus, quia ipse est ante omnia; et nouior omnibus, quia ipse idem est post omnia; scilicet post omnium initia. Ecce hic aperte ostenditur quod nec locis nec temporibus mutatur uel mouetur Deus. Spiritualis autem creatura per tempus mouetur, corporalis uero etiam per tempus et locum.

 Mutari  autem per tempus est uariari secundum qualitates interiores uel exteriores, que sunt in ipsa re que mutatur, ut quando suscipit uicissitudinem gaudii, doloris, scientie, obliuionis, uel uariationem forme siue alicuius qualitatis, et exterioris: hec enim mutatio que fit secundum tempus, uariatio est qualitatum, que fit in corporali uel spirituali creatura, et ideo uocatur tempus.

Sunt ergo  spiritus creati in loco, et transeunt de loco ad locum, et quodammodo locales et circumscriptibiles, sed non omni eo modo, quo creature corporee. Spiritus autem increatus, quod Deus est, in loco quidem est, et in omni loco; sed omnino inlocalis est. Unde uenerabilis Beda super Lucam ait: Cum ad nos angeli ueniunt, sic exterius implent  ministerium, ut tamen ante Deum interius per contemplationem assistant; quia, etsi angelus est spiritus circumscriptus, summus tamen Spiritus, qui Deus est, incircumscriptus est, intra quem currit angelus quocunque mittatur. Ecce hic dicitur quia spiritus angelicus circumscriptus est; Spiritus autem, qui Deus est, incircumscriptus. Alibi etiam sanctus Ambrosius distantiam ostendens inter spiritum increatum et spiritum creatum, dicit, seraphim de loco ad locum transire, ita inquiens in libro De Trinitate: Dixit Isaias, quia missus est ad me unus de seraphim . Et Spiritus quidem sanctus missus dicitur, sed seraphim ad unum, spiritus ad omnes. Seraphim mittitur in ministerio, Spiritus autem operatur mysterium. Seraphim de loco ad locum  transit, non enim replet omnia, sed ipse repletur a Spiritu. Hic aperte monstratur, quod quodammodo spiritus locales sunt.

Fateamur  itaque diuinam naturam, per immensitatem sui nusquam deesse, eamque solam omnino illocalem et incircumscriptibilem, nullo concludi loco, sed a fine usque ad finem attingere, non tamen spatiosa magnitudine, nec locali motu, sed immensitate atque immutabilitate sue essentie. Unde beatus Augustinus ad Dardanum: Non quasi spatiosa magnitudine opinemur Deum per cuncta  diffundi, sicut humus aut lux ista diffunditur, sed potius sicut in duobus sapientibus, quorum alter altero corpore grandior est, sed sapientior non est, una sapientia est, nec est in maiore maior, nec in minore minor, nec minor in uno quam in duobus. Ita Deus sine labore regens et continens mundum, in celo totus est; in terra totus, et in utroque totus, et nullo contentus loco, sed in seipso ubique totus. Idem quoque ait: Ad uerbum Dei pertinet non esse in parte, sed ubique esse per seipsum: hec est enim sapientia Dei, que attingit a fine usque ad finem fortiter , nec tamen locali motu, sed immobilitate sui, uelut si moles aliqua saxea impleat aliquem locum, dicitur quod attingit a fine illius loci usque ad finem, cum tamen alterum non  deserat alterum occupando. Non ergo habet motum localem uerbum illud, et sapientia illa solida est et ubique. Ex predictis innotescit quod Deus ita est ubique per essentiam, quod nec spatiosa magnitudine diffunditur, nec uno deserto loco alium occupat, quia localem motum non habet. Ideoque sapiens Augustinus uolens precidere a Dei puritate omnem localem motum, et localem circumscriptionem, potius dicit omnia esse in illo, quam ipsum esse alicubi, nec tamen ipsum esse locum, qui non est in loco. Iam sufficienter demonstratum esse uidetur, quomodo omnia dicantur esse in Deo, et Deus in omnibus .

 Solet preterea queri utrum scientia Dei possit augeri uel minui. Ad quod dicimus quia Dei  scientia omnino immutabilis est, nec augeri potest uel minui.

Hic restat uidendum quid sit predestinatio, et in quo differat a prescientia.  Predestinatio est gratie preparatio, que sine prescientia esse non potest: potest autem sine predestinatione esse sapientia  . Predestinatione quippe dicitur ea prescire que fuerat ipse facturus. Sed prescit Deus etiam que non est ipse facturus, id est omnia mala. Predestinauit eos, quos elegit; reliquos uero reprobauit, id est ad mortem eternam presciuit peccaturos.

Predestinatorum  nullus uidetur posse damnari, nec reproborum aliquis posse saluari. Unde  uenerabilis Pater Augustinus in libro De correptione et gratia ait: In Apocalypsi  , inquit, dicitur: Tene quod habes, ne alius accipiat coronam tuam,  si alius non est accepturus, nisi iste per diderit, certus est electorum numerus, scilicet non potest augeri uel minui.

 Ideo etiam uere ac proprie Deus Trinitas omnipotens dicitur, quia per se, id est naturali potentia potest quidquid uult. Nihil enim uult fieri, quod non possit facere per se uel per creaturam.  uoluntati quoque eius nichil resistere potest. Nec uoluntas potentia, nec potentia uoluntate maior est, quia una et eadem res est potentia et uoluntas, scilicet ipse Deus  , qui esset maior se ipso si uoluntas maior esset potentia, uel potentia uoluntate. Fatemur etiam Deum multa posse facere, que non uult, et posse dimittere que facit. Quod ut certius firmiusque teneatur, Scripture testimoniis asseramus, Deum plura facere posse quam facit. ueritas ipsa in Euangelio secundum Mattheum ait: An putas quia non possum rogare Patrem meum, et exhibebit mihi modo plus quam duodecim legiones angelorum?  Ex quibus uerbis patenter innuitur, quia et Filius poterat rogare, quod non rogabat, et Pater exhibere quod non exhibebat. Uterque igitur  poterat facere quod non faciebat. Sic etiam beatus Augustinus ait in Enchiridion: Omnipotentis uoluntas multa potest facere, que non uult, nec facit. Potuit enim facere, ut duodecim legiones angelorum pugnarent contra illos qui Christum comprehenderunt. Item in eodem: Cur apud quosdam non facte sunt uirtutes que si facte fuissent, illi homines egissent penitentiam , et facte sunt apud eos qui non fuerant credituri? Tunc non latebit quod nunc latet, nec utique Deus aliquid iniuste uoluit, uel fecit. Sed tunc, ut dictum est, in clarissima luce uidebitur, quod nunc piorum fides habet, antequam manifesta cognitione uideatur quam certa, et immutabilis, et efficacissima sit uoluntas Dei, que multa possit et non uelit. Unde etiam beatus  Augustinus in libro De natura et gratia ait: Dominus Lazarum suscitauit in corpore, nunquid dicendum est quod non potuit Iudam suscitare in mente? Potuit quidem sed occulto iustoque suo iudicio noluit. His auctoritatibus multisque aliis aperte docetur, quod Deus multa possit facere que non uult.

Iam de uoluntate Dei aliquid pro sensus nostri imbecillitate dicendum est.  Sciendum est igitur quia uoluntas siue uolens de Deo secundum essentiam dicitur. Non est enim ei aliud uelle et aliud esse, sed omnino idem. Hec itaque  summe bona uoluntas causa est omnium que naturaliter fiunt, uel facta siue futura sunt que nulla preuenta est causa, quia eterna est. Ideoque causa ipsius  querenda non est. Qui enim eius causam querit, aliquid maius ea querit, cum nichil ea maius sit. Unde beatus Augustinus in libro octoginta trium Questionum ait: Qui querit, quare uoluerit Deus mundum facere, causam querit uoluntatis Dei. Omnis autem causa efficiens maior est eo, quod efficicitur; nichil autem maius est uoluntate Dei: non ergo eius causa querenda est. Idem in libro contra Manicheos: Si qui dixerint: Quid placuit Deo facere celum et terram? Respondendum est eis qui uoluntatem  Dei nosse desiderant, causas et uoluntatem Dei scire querunt: quod uoluntas Dei omnium que sunt ipsa sit causa. Si enim habet causam uoluntas, est aliquid quod antecedat uoluntatem Dei, quod nefas est credere. Qui ergo dicit, quare fecit Deus celum et terram? Respondendum est illi quia uoluit. uoluntas enim Dei causa est celi et terre, et ideo maior est uoluntas Dei quam celum et terra. Qui autem dicit, quare uoluit Deus facere celum et terram? maius aliquid querit quam est uoluntas Dei. Nihil autem maius inueniri potest. Compescat se igitur humana temeritas, et id quod non est non querat, ne id quod est non inueniat. Ecce his auctoritatibus aperte insinuatur quod uoluntatis Dei causa nulla est, et ideo querenda non  est.

uoluntas  itaque Dei, ut ait beatus Augustinus in libro De Trinitate, prima et summa est causa omnium specierum atque motionum. Nihil enim  quod non interiore atque intelligibili aula summi imperatoris egrediatur, et secundum ineffabilem iustitiam. Ubi enim non operatur quod uult Dei omnipotentis sapientia, que pertendit a fine usque ad finem fortiter, et disponit omnia suauiter?  Et non solum  ea que perseuerantia consuetudinis admirationem non admittunt, sed etiam ea que propter raritatem et insolitum euentum mira uidentur: ut sunt defectus luminarium, solis uidelicet, lune et stellarum, ac terre motus; et monstruosorum animantium partus, et his similia quorum  nichil fit, nisi Dei uoluntate, sed plerisque non apparet. Ideoque placuit uanitati philosophorum etiam causis aliis ea tribuere, cum omnino uidere non possent superiorem ceteris omnibus causam, id est uoluntatem Dei. Itaque non nisi uoluntas Dei causa prima est sanitatis, egritudinis, premiorum, penarum, gratiarum atque retributionum: hec igitur sola est, unde ortum est quidquid est, et ipsa non est orta, sed eterna.

Hic non est  pretermittendum quod sacra Scriptura de Dei uoluntate uariis modis loqui consueuit: et non est uoluntas Dei diuersa, sed locutio diuersa est de uoluntate Dei; quia nomina  uoluntatis diuersa accipit. Nam uoluntas Dei uere ac  proprie dicitur que in ipso est, et ipsius essentia est, et hec una est, nec multiplicitatem recipit, nec mutabilitatem, que inexpleta esse non potest. De qua Propheta ait: Omnia quecunque uoluit Dominus fecit . Et Apostolus: uoluntati eius quis resistit?  Et alibi ait: Ut probetis que sit uoluntas Dei bona, et beneplacens, et perfecta . Et hec uoluntas recte appellatur beneplacitum Dei siue dispositio.

Aliquando  uero secundum quamdam figuram  dicendi uoluntas Dei uocatur quod secundum proprietatem non est uoluntas eius, ut preceptio, prohibitio, consilium, necnon permissio et operatio, ideoque pluraliter aliquando Scriptura uoluntates Dei pronuntiat, unde ait Propheta: Magna opera Domini, exquisita in omnes uoluntates eius . Cum non sit nisi una uoluntas Dei, que ipse est, pluraliter tamen dicit uoluntates, quia uoluntas Dei uariis modis ac pro diuersis accipitur, ut dictum est. Ita etiam rex et propheta propter multos effectus misericordie et iustitie pluraliter dicit: Misericordias Domini in eternum cantabo . Et alibi: Iustitie Domini recte, letificantes corda . Cum in Deo una sit misericordia, una iustitia, eademque sit misericordia que iustitia.

 Ideo  autem preceptio, et prohibitio, atque consilium cum sint tria, dicitur tamen unumquodque eorum Dei uoluntas; quia ista figura sunt diuine uoluntatis. Pro precepto  Dei atque consilio potest accipi uoluntas Dei, sicut est illud: Fiat uoluntas tua sicut in celo et in terra . Et iterum: Qui facit uoluntatem Patris mei, qui in celis est, ille mihi frater, soror et mater est . Contra hanc uoluntatem Dei multi sunt. Unde beatus Augustinus in libro De spiritu et littera ait: Infideles contra Dei uoluntatem faciunt, cum eius Euangelio non credunt. Non tamen intelligendum est Deum omne illud fieri uelle quodcunque precepit, uel non fieri quod prohibuit. Precepit Abrahe, ut immolaret filium , nec  tamen uoluit, nec ideo precepit ut fieret, sed ut Abrahe probaretur fides. Et in Euangelio  precepit sanato, ne cui diceret, ille autem predicauit ubique, intelligens Deum non ideo prohibuisse quin uellet opus suum predicari, sed ut daret formam homini, laudem humanam declinandi.

Quia igitur de Trinitate et diuine essentie unitate ex sanctorum Patrum dictis ad uestram ac posterorum utilitatem breuiter hec supradicta descripsimus  , necesse est, fratres dulcissimi, ut de eiusdem dilectione, uel parum aliquid uobis dicamus. uolo uos scire, quamuis ego perfecte nesciam que sit iustitia. Perfectissima atque plenissima iustitia est, Deum toto corde amare, illique tota adherere  uoluntate, qui est summum bonum. Summum uero bonum amare, ut ait sanctus Augustinus, summa est beatitudo. Qui Deum amat bonus est; si bonus est, ergo et beatus: quem quanto quis ardentius amauerit, tanto melior beatiorque efficietur. Quatenus ergo hoc beatissimo bono abundare uos faciat, dilectissimi fratres, ille qui est hoc bonum, integro cordis desiderio quotidianis precibus, etsi indignus, ipsum deprecari studeo. Intelligite itaque, quia consilio eiusdem sancte Trinitatis, et opere diuine  maiestatis creati estis. Ex primoque conditionis honore perpendite, quantum debeatis eidem Conditori uestro, dum tam magnum in conditione mox priuilegium uobis ipse eternus Conditor prestitit, ut tanto eum ardentius amaretis, quanto uos ab eo mirabiliores esse conditos intelligeretis. Nec hoc solum quod consilio sancte Trinitatis, sic excellenter conditi estis, sed etiam quod ad imaginem et similitudinem suam ipse Conditor omnium uos creauit, quod nulli alii ex creaturis nisi soli homini concessit. Hec est imago unitatis et Trinitatis omnipotentis Dei, quam anima nostra, ut supradictum est, habet in se: tres uidelicet dignitates, id est intellectum, memoriam et dilectionem, quod idem licet aliis uerbis in Euangelio designatur, cum  dicitur: Diliges Dominum Deum tuum ex toto corde tuo, et ex tota anima tua, et ex omni uoluntate tua . In his enim tribus, ut ait beatus Augustinus, imaginem Conditoris nostri mirabiliter gerit homo noster interior in sua natura, ex quibus quasi excellentioribus anime dignitatibus iubemur diligere Conditorem, ut quantum a nobis intelligitur diligatur, semperque in memoria, qua recipitur, habeatur. Nec solum sufficit nobis Deum intelligere, nisi fiat uoluntas nostra in eius amore. Imo nec hoc sufficit, nisi etiam cum memoria et uoluntate opus addatur.

Preterea uolo uos scire, fratres karissimi, quia humane diuitie in duobus consistunt, in scientia uidelicet, et sapientia. Sapientia autem est scire  Deum, scientia uero scire semetipsum. Omnis, inquit beatus Isidorus  , qui secundum Deum sapiens est, beatus est. Beata uita cognitio Diuinitatis est. Cognitio Diuinitatis uirtus boni operis est. uirtus boni operis fructus eternitatis est. Primum ergo studium est querere Deum, ut ait beatus Isidorus, deinde honestatem uite cum innocentie opere. Nullus autem in culpa maior est, quam ille qui Deum nescit.

Debemus itaque, ut supradictum est, Deum sapienter cognoscere, ante omnia querere, super omnia diligere et nosmetipsos humiliter scire. Qui autem scit semetipsum, de se, et pro se dolet, quia habet causam dolendi, unde ait Salomon: Qui apponit  scientiam, apponit et dolorem . Quanto enim plus semetipsum quis scierit, tanto unde doleat, amplius inuenit, sicut ille qui dicit: Tribulationem et dolorem inueni , id est miseriam et afflictionem carnis, quam nesciens tolerabam. Et alibi: Et dolor meus in conspectu meo semper . Qui autem dolet, consolationem querit, et quod querit, Deo donante, inuenit. Unde a Patre et Filio Spiritus Paracletus datur, qui nos in laboribus et doloribus presentis uite consolatur. Talis scientia est uia salutis, scire uidelicet semetipsum. Sine hac scientia ad Deum uelle ire, potius est elongare. De qua propheta ait: Periit populus  meus eo quod non haberet scientiam , nam qui se ipsum ignorat, Deum quomodo potest cognoscere? Aut qui de se non dolet, et pro se humiliter non luget, Deo quomodo potest placere? Quid autem uicinius, quid propinquius homini, quidue germanius quam ipse sibi? Et tamen miser homo sollicitius querit scire que extra sunt, quam que intra se. Necesse est itaque ut homo super omnia Deum diligat, et seipsum humiliter sciat, pro se doleat, ut hic fons dilectionis emanet in proximum. Unde in lege scribitur: Diliges proximum tuum, sicut te ipsum . Qui autem se non diligit, alium quomodo potest diligere? et cum pro se non dolet, quomodo pro alio dolebit? Qui sibi malus est, cui bonus erit? Prius ergo ipse bibat de fonte suo, et  postea putei sui aque deriuentur foras . Sed homines hunc ordinem peruertunt, qui prius ea que extra sunt, quam se scire concupiscunt. Fiunt exteriorum sapientes, sui nescii; scrutantur scire profunda alieni cordis, sui omnino ignari. De quibus Apostolus ait: Si quis existimat se scire aliquid, nondum cognouit quemadmodum oporteat eum scire . Quot enim labores, quot sumptus, quot impensas sustinent, ut solis, et lune ac stellarum cursus, et celi ambitum cognoscant? Et se ipsos ignorant, habentes, sicut dicit Apostolus, formam scientie et ueritatis ; sed tamen non est in omnibus scientia . Laborant enim scire, que salua salute possent ignorare; et scientiam sine qua saluari non possunt, negligunt agnoscere.  Scientia enim exteriorum, cui tantum inuigilant, caduca et peritura est: Lingue enim cessabunt, prophetie euacuabuntur, scientia destruetur . Et alibi de eadem carnali scientia Dominus dicit: Perdam sapientiam sapientium, et prudentiam prudentium reprobabo . Quare? Quia sapientia carnis inimica est Deo . Unde beatus Ioannes euangelista  ait: Quicunque uoluerit amicus esse seculi huius, inimicus Dei constituetur . Et quamuis ita sit, tamen homo deceptus per fenestras corporis egreditur, et exsulat a se, et peruagatur in figuram huius mundi, que preterit , et in his exterioribus, ubi non est scientia discere, querit que scientia fallax  est ad salutem, cum non faciat quod promittat. Scientia huius mundi non facit hominem sapientem, sed uentosum et superbum. Unde Apostolus: Scientia inflat, caritas edificat . Quidam etiam per eamdem exteriorum scientiam putantes se esse sapientes, stulti facti sunt, et euanuerunt in cogitationibus suis. Obscuratum est enim insipiens cor eorum . Quisquis itaque per eamdem exteriorem scientiam aliquid se scire putat, fere nichil scit, et se ipsum seducit. Et cum alibi alius sit qui seducitur, et alius qui seducit; hic idem est seductor et seductus. Ideo uel sic tandem homo redeat ad se, intret ad animam  suam, et cognoscat se. Se enim cognito, Deum gnorare non potest, ad cuius imaginem, et similitudinem factus est.

Et ut cetera omittam, studeat scire de se, utrum sit dignus odio an amore?  Quis enim scit, utrum sit dignus odio uel amore? Electi autem, qui uere se sciunt, et uere pro se dolent, per hoc a Deo consolantur, quod habent aliqua indicia, et aliqua testimonia, per que sciunt, quoniam digni sunt amore, et in uia testimoniorum Dei sic delectantur sicut in omnibus diuitiis . Nullus enim, diues in diuitiis suis, nullus pecuniosus in pecunia sua, nullus ambitiosus in dignitatibus et honoribus suis tantum delectatur, quantum serui Dei, in hoc quod iam habent indicia et testimonia quedam  amoris Dei. Habent quidem iam testimonia, dona uidelicet gratie spiritualis et euangelistarum preconia, non tamen ad securitatem, sed ad consolationem: et sic quidem ueram de se scientiam habent, cum iam aliquod amoris pignus tenent. Quos enim Deus Pater presciuit, et predestinauit conformes fieri imaginis Filii sui, hos et uocauit: et quos uocauit, hos et iustificauit . Ecce iustificatio que in presenti per Spiritus sancti gratiam homini tribuitur, testimonium est et de preterito, quia predestinati sunt, et de futuro spes, quia magnificandi sunt. Unde Psalmista ait: Hec me consolata est in humilitate mea, quia eloquium tuum uiuificabit me . Hec est illa gratia spiritualis,  que confertur et offertur electis, licet inequaliter. Habent igitur serui Dei donationes, id est gratiam, que data est eis differenter . Diuidit enim Spiritus sanctus dona singulis, imo etiam se ipsum dat eis, prout uult . Si ergo uis, o serue Dei, in futuro glorificari, stude in presenti seculo iustificari, et imagini Filii Dei conformis fieri. Iustitia, pietas et misericordia, imago est Dei et hominis Iesu Christi. In tantum igitur Christo similior eris in quantum iustior fueris. Quere ergo iustitiam, et inuenies eam, apprehendesque illam, et obuiabit tibi quasi mater honorificata . Et postquam eam habueris, ipsa erit tibi testimonium, quoniam iam non es dignus  odio, sed amore, quoniam quos iustificabit, hos procul dubio Deus et magnificauit. Si ergo qui uere se sciunt uere se et pro se dolent, et dolentes consolari a Spiritu sancto merentur per huiusmodi testimonia certum est, quoniam sunt filii Dei quamuis nundum appareat, qui in futuro erunt , quandiu uita eorum, ut ait Apostolus , abscondita est cum Christo in Deo.

Multa sunt autem hec testimonia: Quoniam tres sunt qui testimonium dant in celo: Pater scilicet, et Filius et Spiritus sanctus: et hi tres unum sunt. Et tres sunt qui testimonium dant in terra: spiritus uidelicet, aqua, et sanguis . Testimonium quidem habemus a Spiritu sancto, quoniam misit Deus Spiritum Filii sui in corda nostra clamantem: Abba, Pater . Et ipse Spiritus testimonium  reddit spiritui nostro, quoniam sumus filii Dei . Habemus etiam testimonium ab aqua et sanguine. Ex latere enim Iesu Christi Domini nostri, hec duo maxima sacramenta, et incomparabiles diuitie nostre salutis, et copiosa redemptio humani generis profluxerunt . Aqua uidelicet ad abluendum, et sanguis ad redimendum. Locus enim in quo captiui tenebamur, carcer immundus et lutulentus erat. Unde Psalmista dicebat. Eripe me de luto, ut non infigar . De luto, scilicet peccatorum, de uolutabro uitiorum. Quia ergo sordidati eramus, de latere Christi profluxit aqua, qua ablueremur; quia captiui tenebamur, exiuit sanguis quo redimeremur. Unde in libro Apocalypsi eidem Deo et homini Iesu Christo  dicitur: Redemisti, id est acquisisti, nos Deo Patri in sanguine tuo , et sic fuit apud eum copiosa redemptio . Testimonium dat aqua, quia ablutionem peccatorum, quam in baptismate homo percipit, in conscientie puritate, et uite nouitate ostendit. Hos aqua abluisse probatur, quos uere a peccatis ablutos esse sancta uita et innocen attestatur. Sed ab aqua testimonium non habet, qui sordibus se uitiorum inquinans, nullum fere, aut parum suscepte in baptismate munditie signum tenet. Illis aqua non perhibet testimonium, in quibus suum periisse constat effectum, nec unquam aqua abluti esse uidentur, in quibus nulla pristine ablutionis signa cognoscuntur, quos lauari denuo  necesse est non aqua baptismatis, sed lacrymis interne compunctionis. Unde ait rex et propheta Dauid: Lauabo per singulas noctes lectum meum; lacrymis meis stratum meum rigabo . A sanguine habet testimonium, qui redemptionis et libertatis sue uitiis resistendo, seruat dominium, et per arma iustitie a dextris et a sinistris pugnat pro patria et pro libertate tuenda. Liberi enim sunt quibus dicitur: Si uos Filius liberauerit, uere liberi eritis ; et: Ubi spiritus Domini, ibi libertas .---Qui autem Spiritum Christi non habet, hic non est eius ; sed potius est seruus peccati. Omnis enim qui facit peccatum, seruus est peccati ; a quo etiam Spiritus  sanctus fugit, quia, ut ait Salomon: Non habitabit in corpore subdito peccatis . Quamuis sanguine Christus redemptus sit, seruus tamen Christi non est, quisquis diaboli uinculis uitiorum astrictus tenetur. Quomodo enim se Christi sanguine redemptum iactat, qui dominatur omnis iniustitia, et in cuius mortali corpore adhuc peccatum regnat? Aut quomodo se in nomine sancte Trinitatis baptizatum dicit, qui magis diabolo, quam Deo seruit. Obsessus ab hostibus, dedit eis arma, ad damnum sui atque a rationis munitione discedens, sub praue consuetudinis et carnalis delectationis dominio captiuus, non iam sui iuris, sed alieni, cogitur seruire tot dominis quod uitiis. uenundatus sub peccato, quasi sub Pharaone, in lutto et latere seruit immunditie ab iniquitatem. Sed electi Dei  scientes dolorem suum, consolationem cum desiderio querunt, in toto corde suo scrutantes hec et huiuscemodi testimonia Dei, et implent, ut ait Psalmista: Desiderium suum ex ipsis . Et quod amore digni sunt habent testimonium a Spiritu sancto, quoniam qui Spiritu Dei aguntur, hi filii sunt Dei , scilicet qui Spiritu Dei facta carnis mortificant, hi ergo, ut dictum est, sciunt se esse dignos amore, testimonium reddente illis conscientia ipsorum , quoniam gloria nostra hec est, testimonium uidelicet conscientie nostre . His testimoniis Deus totius consolationis qui consolatur humiles, consolatur et nos in omni tribulatione nostra; et sicut abundant passiones Christi in nobis, ita et per Christum abundat  consolatio nostra . Unde Psalmista ait: Secundum multitudinem dolorum meorum in corde meo consolationes tue letificauerunt animam meam . Et ita repleti consolatione, superabundamus gaudio in omni tribulatione . His ergo supradictis testimoniis consolati, gloriamur in spe filiorum Dei .

Debemus itaque, fratres karissimi, ut supradictum est, Patrem, et Filium, et Spiritum sanctum, unum scilicet et uerum Deum ante omnia querere, inuentumque in eum fideliter credere, in omnibus illum et super omnia diligere; qui sua nos gratuita bonitate, prius ex nichilo dignatus est creare, et post primi parentis grauissimam transgressionis  culpam, in primo, imo in meliori statu, misericorditer reformare. Non posse quempiam peruenire credimus ad ueram beatitudinem, nisi per ueram fidem. Beatus uir, qui et recte credendo bene uiuit, et bene uiuendo fidem rectam custodit. Deus si creditur, ut ait beatus Isidorus, merito inuocatur, et queritur, ac per hoc tunc perfecte laudatur quando et creditur  .

Si milites huius seculi donatiua temporalia  , a principibus huius mundi accepturi, prius sacramentis secularibus implicantur, et dominis suis fidem se seruaturos profitentur, quanto magis eterno Regi militaturi, et eterna premia percepturi, debent sacramentis celestibus obligari, et fidem, per quam ei placituri sunt, publice profiteri? Dicit  enim Apostolus: Sine fide impossibile est placere Deo . Hanc in cordibus nostris ille agnoscit, qui scrutatur renes et corda ; sed propter conseruandam Ecclesie unitatem, dispensationis huius temporis cum fide cordis necessaria est confessio oris: Quia corde creditur ad iustitiam, ore autem confessio fit ad salutem , non tantum predicatorum, sed etiam auditorum. Non enim aliter frater de fratre bene sentiret, nec pax Ecclesie seruaretur, nec alium docere, uel ab alio discere saluti necessaria posset, nisi quod in corde habet signis uocum tanquam suis uehiculis ad aliorum corda transmitteret. Est ergo fides et corde  seruanda et ore promenda. Fides namque bonorum omnium est fundamentum  , et humane salutis initium, sine hac nemo ad numerum, siue ad societatem electorum Dei poterit peruenire, quia sine ipsa in hoc seculo nec iustificationis consequitur gratiam, nec in futuro uitam possidebit eternam. Et si quis non ambulauerit per fidem, non perueniet ad speciem. Hoc attendentes sancti apostoli certam regulam fidei tradiderunt, quam numeri apostolici duodecim sententiis comprehensam Symbolum uocauerunt, per quam credentes catholicam tenerent unitatem, et per quam hereticam conuincerent prauitatem. Debent quippe sacerdotes Ecclesie cum aliquos in societatem Christiane religionis admittunt, Symbolum eis tradere, et ita initium fidei  pacto confirmare. Sic sancti apostoli spiritualem inter se unitatem connectentes hoc Symbolum conscripserunt.

Dicat ergo quisquis fidem apostolicam professus per ora gestantium se patrinorum in baptismo, cum uero ad annos intelligibiles uenerit, dicat per se: Credo in Deum. Et quod profitetur ore, meditetur corde. Non dixit: Credo Deum uel Credo Deo, quamuis et hec saluti sint necessaria. Aliud enim est credere Deum, quod Deus est; aliud credere Deo, quia uerax est, quod testante Iacobo apostolo. Et demones credunt et contremiscunt ; sed non credunt in Deum, quia credendo non mouentur, ut eant in eius uoluntatem. Non ergo prodest  demonibus spiritus timoris, quia non est eis spiritus amoris. Nos uero, qui per adoptionem gratie filii Dei sumus, dicamus: Credo in Deum Patrem omnipotentem, hoc est, sic ei credimus, ut ei per dilectionem adhereamus. Patrem dicit, qui ante omnia tempora ceternum sibi genuit Filium.

Omnipotentem creatorem celi et terre, id est qui per omnipotentiam suam Conditor est celestium et terrestrium, id est uisibilium et inuisibilium, ut nemo dubitet Deum ista posse facere, quem audiuit omnipotentem esse. Dicta sunt autem hec aduersus gentiles, qui per infidelitatem deos esse credebant simulacra, que condiderant relicto uero Deo a quo conditi erant. Sequitur: Et in Iesum Christum  Filium eius unicum Dominum nostrum. Sicut in Patrem, sic et in Filium credendum est; et quia cum Patre secundum diuinitatem equalis maiestate est; tantum ipsi, quantum et Patri honoris debemus; quia naturaliter cum eo unus est uerus Deus. Unde ipse ait in Euangelio: Ego et Pater unum sumus . Et iterum: Pater omne iudicium dedit Filio, ut omnes honorificent Filium, sicut honorificant Patrem . Pater quippe in Filio est, et Filius in Patre, Spiritus sanctus in utroque, quia non tres dii Pater, et Filius et Spiritus sanctus; sed unus est uerus Deus, ideoque sicut Pater, sic et Filius est honorandus. iehsu autem Saluator interpretatur,  Christus uero a chrismate dicitur, quia sicut antiqui reges oleo sancto ungebantur, ita Dominus noster iehsu Christus Spiritus sancti infusione repletus est. Ostendunt autem ista in eum iure esse credendum, qui preter hoc quod equalis est Patri, Saluator noster est redimens nos, unicus Dominus noster, uicto ac spoliato hoste antiquo suo leui suauissimoque iugo nos misericorditer subdidit.

Qui conceptus est de Spiritu sancto; cuius uidelicet conceptionis auctor fuit Spiritus sanctus non tamen sine Deo Patre; quia operatio Patris, et Filii, et Spiritus Sancti inseparabilis est. Sicut enim uermis calefaciente sole de puro limo formatur, sic Spiritu sancto illustrante et sanctificante cor uirginis,  caro Christi de sola uirginea carne uirginis Matris nulla sementiua carnis origine operante concepta est. Unde se uermi comparans per Psalmistam dicit: Ego sum uermis et non homo , id est non conceptus humano more.

Natus ex Maria uirgine, id est sicut non aperuit uterum matris conceptus, sic nec corrupit natus. Potentia enim ac uirtute Creatoris operante, uerbum caro factum est : homo scilicet factus est cooperante Patre et Spiritu sancto conceptus uirgine, et natus ex uirgine.

Passus sub Pontio Pilato. Pilati mentio ad temporis significationem, non ad persone pertinet dignitatem.

Crucifixus mortuus et sepultus. Infirma a uerbo  hominis assumpti commemorantur, de quibus ait Apostolus: Quod infirmum est Dei fortius est hominibus . Ideo enim passus est, ut nos ad impassibilitatem reformaret. Ideo crucifixus est, ut nos a cruciatibus eternis liberaret. Ideo sepultus est, ut nos a uitiis et concupiscentiis abstraheret, sibique consepeliret. Unde dicit Apostolus: Consepulti sumus cum Christo per baptismum in morte: ut quomodo surrexit Christus a mortuis per gloriam Patris, ita et nos in nouitate uite ambulemus ; id est omni uetustate postposita conformemur similitudini Dei et hominis Iesu Christi. Hec itaque infirmitas Christi superauit omnem fortitudinem huius mundi.

Tertia die resurrexit a mortuis  . Triduane  sepulture moram euidenter ostendit quod dum corpus in sepulcro iacuit, anima illa de inferis triumphauit  . Ideo conditionem nature nostre quam de uirgine matre natus assumpsit, super celos in dextera Dei Patris collocauit, ut secundum illam pro nobis Deo Patri supplicans quale genus mortis pertulerit semper ostendat. Quod autem sedere dicitur, non significat membrorum positionem, sed iudiciariam potestatem.

Sedet ad dexteram Dei Patris omnipotentis. Per dexteram intelligimus summam beatitudinem et Dei Patris gloriam, sicut per sinistram intelligitur miseria,  in qua hedi statuendi sunt . Omnis ergo lingua confiteatur, quia Dominus noster iehsu Christus in gloria est Dei Patris .

Inde uenturus iudicare uiuos et mortuos. uiuos autem iudicabit, illos uidelicet quos aduentus eius uiuos inuenerit, qui etiam in momento morituri sunt, et resurrecturi, atque ab eo iudicandi. Mortuos iudicabit: eos scilicet qui olim iam mortui fuerant, suscitabit, et secundum merita iudicabit. Tamen, ut ait beatus Paulus apostolus: Mortui, qui in Christo sunt, resurgent primi et rapientur in nubibus obuiam Christo in era, et sic semper cum eo erunt . Aliter: Iudicabit uiuos et mortuos, iustos uidelicet et peccatores.

Credo in Spiritum sanctum, equalem et consubstantialem  Patri et Filio, ab utroque procedentem. Unde et ita in eum, sicut in Patrem et Filium credendum est. Sequitur:

Sanctam Ecclesiam catholicam, id est Ecclesiam orbis terrarum, non eam de qua dicitur: Ecce hic, aut ecce illic, id est que in cubili esse dicitur, uel in deserto, sed eam, que diffusa est toto orbe terrarum et in unitate fidei solidata.

Sanctorum communionem, id est ecclesiasticorum sacramentorum ueritatem cui communicauerunt sancti, qui in unitate fidei de hac uita migrauerunt.

Remissionem peccatorum, non tantum eorum que per baptismum remissa sunt, sed etiam eorum, que per humilem confessionem, et dignam satisfactionem  mundata sunt.

Carnis resurrectionem, que in aduentu Domini communis futura est, sed bonis et malis dissimilis secundum quod ait Apostolus: Omnes resurgemus, sed non omnes immutabimur , subintelligendum est, in melius.

uitam eternam, hoc est quod idem Apostolus ait: Oportet corruptibile hoc induere incorruptibilitatem, id est immortalitatem .

Hec duodecim capitula ad regulam uere fidei firmissime pertinentia fideliter credenda sunt, fortiter tenenda, ueraciter patienterque defendenda: et si quem his contraria dogmatizare nouerimus, tanquam pestem fugiamus, tanquam hereticum abiiciamus. Ita quippe  hec supradicta posita sunt, et compendiosis uocibus comprehensa, et ita catholice fidei congruunt, et heretice prauitati occurrunt; ut huic regule firmiter adherentes non sinant errare, et a recte fidei tramite deuiare. Quisquis autem aliter sapere uoluerit, oremus, ut hoc ei Deus reuelare dignetur. Nos uero in eo quod accepimus, ambulemus, et in eo quod certum nobis est, firmiter perseueremus. Hoc Symbolum, fratres karissimi, docete spirituales filios uestros, pro quibus in baptismo sponsionem fecistis, quos uidelicet de sacro fonte suscepistis. Hoc etiam docete filios uestros, quos de carne uestra genuistis; hoc docete eos quos nutriendo admisistis,  quatenus per hanc euangelicam doctrinam, uestramque disciplinam errorem caueant, et ea, que christiane fidei inimica sunt, fugiant, et que apta sunt, tota uirtute perficiant.

Quia igitur, dilectissimi, paulo superius de communi omnium hominum futura resurrectione, que in fine mundi celebranda est mentionem fecimus: quid de ea beatus Gregorius dicat solerter audiamus: Triste, inquit  , nimis et ualde lugubre est, etc. usque ad: Sed sola est in miraculis ratio potentia facientis.

Est itaque fides, fratres karissimi, ut supradictum est, corde seruanda et ore promenda, quia ipsa est prima celestis regni porta: humane salutis est initium, et bonorum operum fortissimum  fundamentum. Credimus igitur Patrem et Filium, et Spiritum sanctum unum uerum esse Deum, celi ac terre conditorem, iustorum hominum largissimum remuneratorem, et impiorum iustissimum damnatorem. Unus est in essentia, et in personis trinus: copiosus in misericordia, Omnipotens in operibus. Omnia que in celo, in terra et in mari sunt creauit ex nichilo, omniumque hominum corpora resuscitabit in die nouissimo. Dabit enim Dei Filius uoci sue uocem uirtutis , et resurgent coram eo omnes homines cum corporibus suis, hec est fides catholica, id est uniuersalis, quam ueteris ac Noui Testamenti Patres tenuerunt in operibus suis, atque ad nostram perpetuam salutem,  in suis reliquerunt scriptis. Et quia ipsi hanc ueram fidem, uerbis et operibus, ut dictum est, integram tenuerunt, et nobis tenendam tradiderunt; etiam ipsi nobis porte, quibus ad Dei cognitionem intrauimus, fuerunt.

Quos bene tres porte exteriores, tresque interiores quas Ezechiel in oriente, aquilone et austro uidit, quibus septem uel octo gradibus ascendebatur, prefigurabant. Quia ergo  portarum nomine sanctos predicatores accipimus, etc., usque ad: Unde et Psalmus qui pro octaua scribitur, a pauore iudicii est inchoatus, cum dicitur: »Domine, ne in furore tuo arguas me, nec in ira tua corripias me .« Ac si diceret:

Domine, cui me seruum subiicio, argue me in interiori  meo in hoc mundo, ne arguas me in furore tuo; id est ne damnes me eterna damnatione in futuro. Qui enim arguitur accusatur, quia damnatio accusationem sequitur. Tunc uero exterius arguimur, quando ieiunamus, uigilamus, tribulationes patimur, et cum lacrymis Deum exoramus, ne apud illius iustitiam pro peccatis nostris condemnemur. Quasi diceret: Et corripe me in interiori meo in hoc seculo, id est compunctionem adhibendo, et ad penitentiam prouocando; ne in furore tuo corripias me in alio; ne me uidelicet facias transire per illum purgatorium ignem quo omnes illi transeunt, qui  habentes fundamentum Christum superedificant paleas, fenum et stipulam. Et ne corripias, et ne arguas me, miserere mei, id est misericordiam habe in me, quoniam infirmus sum , in bonis uidelicet operibus.

Nunc enim tempus est misericordie: in illo autem iudicio dies erit ire, in quo scilicet die omne hoc tempus finietur, quod septem diebus euoluitur. Et qui post septem dies sequitur iure octauus appellatur, in quo et caro nostra resurget ex puluere, et siue bona, siue mala, que egit recipiet a Christo iusto Iudice. Unde et per Legem , quoque octauo die circumcisio fieri iubebatur. Nam per membrum, quod circumciditur mortalis propagatio generatur; decedentium et subsequentium numerus augetur. Sed quia  in resurrectione mortuorum, nec carnis iam propagatio agitur, et decessio atque successio nulla erit, quia »neque nubent, neque nubentur; sed erunt sicut angeli Dei in celo ;« octaua die precipitur preputium incidi. Ubi enim locum iam carnis propagatio non habet, ibi resurgens caro perseuerantiam eternitatis habet. Per hoc membrum Mater uirgo descendit, que Deum in utero sine uirilis carnis admistione concepit, qui primus nobis eterne patrie gloriam in sua resurrectione monstrauit, qui »resurgens a mortuis iam non moritur, et mors ei ultra non dominabitur ;« nobisque exemplum dedit, ut hec fieri in die ultimo de nostra carne credamus, que facta de illius carne in die resurrectionis  agnouimus.

Igitur quia sese nobis carnalis circumcisionis mentio obtulit, miror uos Iudeos, qua dementia uel superstitione uos ipsos, filiosque uestros usque hodie circumciditis, cum eamdem in Christo carnalem circumcisionem dudum habere finem cognouistis. Beatum quoque Paulum ex gente uestra natum atque ad Gamalielis doctoris uestri pedes nutritum, Mosaice legis ac prophetarum oraculis apprime eruditum interrogate, et quidquid uobis de eadem carnali circumcisione responderit deuota mente audite: Si circumcidamini, inquit, Christus nichil uobis proderit . Scitote, o Iudei, nec omnino dubitetis, quia per patriarchas et prophetas Christus uobis fuit promissus, et in plenitudine  temporis a Deo Patre missus, unde ipse ait in Euangelio: Non sum missus nisi ad oues, que perierunt domus Isrel . De quo ait beatus Paulus: Postquam uenit plenitudo temporis, misit Deus Filium suum factum de muliere, factum sub lege, ut eos qui sub lege erant, redimeret : uos scilicet qui sub legis iugo deprimebamini illius onere grauati, quod, ut ait beatus Paulus  in Actibus apostolorum , neque uos neque patres uestri portare potuistis. Sed quia adoptionem filiorum non solum recipere, o Iudei, noluistis, sed etiam in templo lapides tulistis, ut in ipsum Dei et  uirginis Filium specialiter uobis a Deo Patre promissum iaceretis; ille autem humiliter ac potenter uestram declinans dementiam abscondit se, et exiuit de templo ; completum itaque uidemus quod ipse ait uobis audientibus: Relinquetur uobis domus uestra deserta . Prius quippe discipulis suis preceperat, ne in uiam gentium abirent ; sed potius ad oues, que perierant domus Isrel, irent. At postquam illum eiusque discipulos a uobis expulistis, eosque de ciuitate in ciuitatem persecuti estis, et uos ipsos iustitie inimicos constituistis; generaliter discipulis suis precepit dicens: Euntes, docete omnes gentes, baptizantes eos in nomine Patris, et Filii, et Spiritus sancti . Et adiecit: Qui crediderit, et  baptizatus fuerit, saluus erit; qui uero non crediderit, condemnabitur .

Scitote igitur, o Iudei, post hoc decretum carnalem circumcisionem pristinum non habere effectum. Si ergo circumcidamini, ut iam dudum beatus Paulus ait, Christus nichil uobis proderit; quia ipse baptismum in remissionem peccatorum omnibus in Patre, et in se, et Spiritu sancto fideliter credentibus instituit. Ipse quippe cum Patre et Spiritu sancto unus est naturaliter uerus Deus. Ad hoc nimirum ipse a Deo Patre missus uenit in mundum, ut noua precepta daret mundo. Nouus homo fuit, quia sine uirili semine conceptus in utero uirginis exstitit, et sine peccato in mundo uixit. Quia ergo pro uestra et totius mundi salute, o Iudei, a Deo Patre fuit  missus, oportet uos illi obedientes esse in omnibus. uulgo dicitur: Qui precepta medici contemnit, sese interficit  . Pro certo sciatis, nec omnino dubitetis, quia si illi inobedientes fueritis, eterne damnationi reos uos exhibetis. Ipsum itaque Dei et uirginis Filium fidei et dilectionis brachiis amplectamini, ut uos ab eo misericorditer intra sancte Ecclesie sinum recipi mereamini.

Baptismum ab eo in remissionem peccatorum uestrorum institutum deuota mente suscipite, ut antique rebellationis uestre et perfidie ueram ab illo indulgentiam possitis acquirere. Nolo etiam, o Iudei, uos ignorare, quia caritate me compellente, desidero uos electorum Dei consortes esse. Mihi  ergo animarum uestrarum salutem desideranti, et intra sancte Ecclesie gremium uos esse optanti obaudite, et dabo uobis consilium, quo Dei et hominis Iesu Christi, qui uere cum Patre et Spiritu sancto unus et uerus Deus est, pristinam possitis gratiam recuperare, et post hanc uitam ad celestis patrie gaudia pertingere. De me quoque sinistram nullam habeatis suspicionem, quia ueri consilii in me reperietis fidem. Sic enim in ueteri Testamento legitis: Diliges Dominum Deum tuum ex toto corde tuo, et proximum tuum sicut te ipsum . uos in hac parte sicut me ipsum diligo, quia uos ad eterna gaudia peruenire opto.

 Meis igitur patienter monitis prebete aurem et docebo uos, qualiter in Iesu Christo Dei et uirginis Filio circumcisio habuit consummationem, quia enim ex semine Abrahe secundum carnem Christus erat futurus, in quo cunctorum gentium benedictio fuerat repromissa  : et Deus preuidens ne genus Abrahe reliquis gentibus misceretur, et paulatim propago eius fieret incerta; populum Iudaicum circumcisionis signo notauit. Ideo igitur Iudeos circumcidi precepit, ut uenientes inter Aegyptios, et Assyrios, et inter Babylonios, siue Chaldeos, hoc signaculo ab his siue a ceteris gentibus nationibusque distinguerentur. Denique per quadraginta annos in eremo nullus est circumcisus, soli enim sine gentis alicuius commistione uiuebant: at ubi Iordanis  alueum Isreliticus populus transmeauit, atque in terram promissionis peruenit; signum circumcisionis futuro ex commistione gentium prouidit errori. Quam circumcisionem rationabiliter esse custoditam credimus, quousque Christus nasceretur, qui ex semine Abrahe fuit promissus; qui non iam per circumcisionem carnis, sed per uitiorum resecationem mandauit corda omnium gentium circumcidi.

Sed si mihi Christiano homini, uexillum Christi in mea fronte gestanti, o Iudei, credere non uultis; rogo ut ea que Moyses, de eadem cordis circumcisione uobis prenuntiauit, solerter audiatis. In nouissimis diebus, inquit, circumcidet Dominus cor tuum, o Isrel, et cor seminis tui . Quibus uerbis quid aliud quam Christi futurum aduentum  prenuntiabat, quo non iam ferro carnis preputia resecantur sed baptismo corda a peccatis purgantur? Per Moysem itaque legislatorem iussa est fieri carnalis in lege circumcisio, et per eumdem in Nouo Testamento prenuntiata per baptismum et cordis contritionem peccatorum futura remissio. Quia igitur spiritalem circumcisionem futuram prenuntiabat, quid aliud quam carnis circumcisionem, que in lege agebatur, in aduentu Christi abolendam esse predicabat? Unde et Ieremias preuidens iam illud tempus proximum fore, Iudeos ad Nouum Testamentum, et ad circumcisionem cordis, non corporis, ita prouocans dicit: Hec autem dicit Dominus uiro Iudee et Ierusalem: Nouate uobis nouale,  et nolite serere in spinis; circumcidimini Domino Deo uestro, et auferte preputia cordium uestrorum, uiri Iuda et Ierusalem, ne forte egrediatur ut ignis indignatio mea, et succendatur, et non sit qui exstinguat . Quibus uerbis admonetur Isrel a uetustate circumcisionis et legis, que spinis comparatur, ad Noui Testamenti gratiam transire, et per fidem Christi cordis circumcisionem tenere, non carnis iuxta quod legimus, Petro apostolo de Domino dicente: Fide purgans corda eorum . Quam similiter fidem iam non per prisca signacula carnis et iniuriam corporis, sed per nouam spiritalis lauacri gratiam adipiscendam Dominus per Isaiam  annuntiat, dicens: Ne memineritis priorum, et antiqua ne intueamini. Ecce noua faciam que nunc orientur, et cognoscetis ea . Et ut ostenderet que essent, subiecit: Faciam in deserto uiam, et in loco inaquoso flumina, potare gentem meam electam, et plebem meam quam acquisiui . Quid ergo his uerbis, o Iudei, aliud indicabat, nisi baptismatis purificationem futuram? In quo non iam uetusta circumcisione carnis quisque signatur, sed sola gratia totius Trinitatis, Patris uidelicet, et Filii, et Spiritus sancti, et unda baptismatis per fidem, que est in Christo Iesu abluitur. Hanc mortiferam uestri cordis obstinationem, o Iudei, qua spiritualem non uultis recipere circumcisionem, Ieremias propheta predixit: Omnes gentes habent preputium; sola autem  domus Isrel incircumcisa est corde . Nam quod et a Iesu Naue duce secundo post egressionem de Aegypto Hebreorum populus legitur  circumcisus, significabat a Domino Saluatore cordis circumcisione postmodum Ecclesie filios, quorum ipse est dux, esse mundandos. Et bene cultris lapideis secunda fuit circumcisio: quia petra Christus est , per quem spiritali circumcisione credentes purgantur ab omnibus illecebris uitiorum. Ecce quomodo ueteris ac Noui Testamenti Patres sibi concordant, et carnalem omnino uestram circumcisionem, o Iudei, euacuant. Concordant sibi ueris sententiis, et destruunt errorem uestre superstitionis. Cur ergo, miseri, legalia precepta semper  uultis carnaliter obseruare, que in aduentu Iesu Christi Redemptoris nostri finem constat habuisse? Precepta quippe ueteris legis spiritaliter sunt intelligenda, non carnaliter obsequenda.

Quod diximus, o Iudei, de carnali circumcisione, quod iam olim in Christo consummationem finemque acceperit, et quod amplius post spiritalia Euangelii precepta carnaliter obseruanda non sit; hoc etiam de uictimarum et sacrificiorum reprobatione, que in ueteri lege offerebantur, dicimus  : Sed si forsitan, o rebelles et increduli, mihi credere non uultis, ipsum Dominum audite per Isaiam prophetam uos dure increpantem, uestraque sacrificia, ac solemnitates repudiantem his uerbis: Quo mihi multitudo uictimarum uestrarum, dicit Dominus? Plenus  sum holocaustis arietum et adipe pinguium: sanguinem uitulorum et agnorum, et hircorum nolui. Cum ueniretis ante conspectum meum, quis quesiuit hec de manibus uestris, ut ambularetis in atriis meis? Ne offeratis ultra sacrificium frustra. Incensum abominatio est mihi. Neomenias, et Sabbata, et festiuitates alias non feram: iniqui sunt cetus uestri: Kalendas uestras, et solemnitates odiuit anima mea: facta sunt mihi molesta, laboraui sustinens. Et cum extenderitis manus uestras, auertam oculos meos a uobis; et cum multiplicaueritis orationem non exaudiam . Item Isaias de eisdem sacrificiis, que iam repudiata  aut pene nulla sunt, ait: Facta sunt eorum morticina quasi stercus in medio platearum . Que sunt ista morticina, o Iudei, infelices et miseri, nisi uestra carnalia et iam euacuata post Christi passionem sacrificia, qui pro redemptione humani generis se ipsum immaculatum obtulit Deo Patri in oblationem et hostiam suauitatis? Et quoniam ipsa iam carnalia sacrificia ab altari Domini sunt remota, reputantur a fidelibus ueluti stercora. Sic etiam Isaias propheta de ipsis sacrificiis ait: Qui immolat bouem, quasi  interficiat uirum; qui mactat pecus, quasi qui excerebret canem; qui offert oblationem, quasi qui sanguinem suillum offerat; qui recordatur thuris, quasi qui benedicat idolo .

Audistis, o Iudei, quid Dominus nunc usque de  reprobatione carnalis sacrificii per Isaiam prophetam dixerit. Quid etiam per Ieremiam de uestrarum uictimarum et holocaustorum repulsione dicat, audiatis: Utquid mihi thus de Sabba offertis, et calamum suaue olentem de terra longinqua? Holocaustomata et uictime uestre non placuerunt mihi. Propterea hec dicit Dominus: Ecce ego dabo in populum meum ruinas, et ruent in eis patres et filii, uicinus simul et proximus et peribunt . uidete ergo, o gens Iudaica praua atque peruersa, quia uestra sacrificia non per se carnaliter ab omnipotenti Deo laudentur uel suscipiantur, sed per solam cordis contritionem, et fidei obedientiam, quam uos miseri perdidistis. Unde etiam Dominus per eumdem  prophetam subiungit, dicens: Hoc est uerbum quod precepi filiis Isrel in die qua eduxi eos de terra Aegypti, dicens: Audite uocem meam, et ero uobis Deus, et uos eritis mihi populus; et ambulate in omnibus preceptis que uobis mandaui, ut bene sit uobis. Et non audierunt, nec inclinauerunt aurem suam; sed abierunt in uoluptatibus suis, et in prauitate cordis sui mali . Et post hec detestando uestra sacrificia, o Iudei, idem propheta  ait: Hostias offerent, immolabunt carnes et comedent, Dominus autem non suscipiet eas .---Non libabunt, inquit, Domino uinum, et non placebunt ei sacrificia eorum quasi panes lugentium. Omnes qui comedent eos, contaminabuntur, nec intrabunt in domum Domini . Concordant etiam uerba Ielis prophete,  o gens ceca, prophetarum uerbis Isaie et Ieremie de carnalium sacrificiorum repulsione. Ait enim: Interiit de domo Dei uestri sacrificium, et libatio .

uera sunt procul dubio que dicuntur, ut cernitis, quia altare nullum edificatis, sacerdotes non habetis, sacrificium non offertis, legem non obseruatis, ideoque iam non Iudei, id est confessores, sed synagoga Satane estis. Quia Dei et uirginis Filium, qui uos in deserto quadraginta annis pane angelorum pauit, et de petra potauit, sine causa cruci affixistis; idcirco locum et gentem perdidistis,  et cunctis sub celo nationibus in captiuitatem traditi estis. Quod uestra carnalia sacrificia ab altari Dei essent repellenda, et corporis Christi spiritalia sacramenta usque in finem mundi essent permansura; Micheas  propheta in uoce Domini testatur, dicens: Non est mihi uoluntas in uobis, dicit Dominus: et munus non suspiciam de manibus uestris. Ab ortu enim solis usque ad occasum, magnum est nomen meum in gentibus et in omni loco sacrificatur, et offertur nomini meo oblatio munda; quia magnum est nomen meum in gentibus, ait Dominus . Quo testimonio, o Iudei, patet, sacrificia uestra immunda esse et reprobata. Et sola oblatio gentium scilicet filiorum Ecclesie, Deo accepta. Carnalem igitur circumcisionem omittite, et baptismum  in quo remissio peccatorum constat, in nomine totius Trinitatis, Patris, uidelicet et Filii, et Spiritus sancti deuota mente suscipite, ut spiritalium donorum cum ceteris fidelibus mereamini participes esse.

uos etiam, o miseri et miserandi Iudei, Sabbatum carnaliter custoditis, et tamen quid sit Sabbatum omnino ignoratis. Bene illud custodiretis, si spiritaliter intelligeretis  . Nomen igitur Sabbati usurpatis, quia non spiritaliter, sed carnaliter illud obseruatis. uos delectat legem carnaliter custodire, cum illam debeatis spiritaliter intelligere, Domino per Prophetam attestante: Aperiam in parabolis os meum, loquar propositiones ab initio .  Quasi dicat: Inclinate aurem uestram, quia ego aperiam os meum in parabolis, id est in sermonibus rerum similitudinem habentibus. Nota quia propositiones sunt questiones aliquid habentes in se, quod disputatione soluendum est. Et in hoc differunt propositiones et parabola, quia parabola similitudinem exprimit, propositiones autem sine similitudine intelligi possunt. Ideo dicit: Aperiam in parabolis os meum, loquar propositiones ab initio; quia quanta audiuimus in ueteri Testamento promissa, cognouimus ea in Nouo Testamento completa, et hoc patres nostri narrauerunt nobis . Quis hoc dicit? Dauid scilicet propheta. Patres igitur ueteris Testamenti, id est patriarche et prophete narrauerunt nobis hec. Si ergo lex et prophete, o Iudei,  in parabolis et in enigmatibus constant, quod omnino negare minime potestis; non est accipienda Sabbati obseruatio carnaliter, sed spiritaliter; nam carnalia eius otia, et a Domino et a patribus omnino dissoluta sunt. Legimus in Genesi  quod benedixerit Deus diei septimo et sanctificauerit illum, quia in ipso cessauerat ab omni opere suo quod patrarat  . In quo tamen nichil nouum creasse dicitur, nisi forte dicatur die septimo compleuisse opus, qui ipsum benedixit et sanctificauit.  Ut enim ait Magister Petrus in libro De creatione rerum, benedictio et sanctificatio opus est; nam et Salomon aliquid operis fecit, cum templum dedicauit. Septimum ergo diem sanctificasse et benedixisse dicitur, quia mystice pre ceteris benedictioni et sanctificationi  eum donauit. Unde in lege dicitur: »Memento ut sanctifices diem Sabbati   .« Item si crimen est, o Iudei, Sabbati otia non obseruare, dicite, cur Iesu Naue discipulus ac successor Moysi Domino precipiente, septem diebus continuis, inter quos utique Sabbatum continetur, exercitum et arma produxit, atque circumeunte arca tubis clangentibus Iericho muros subuertit . Quid iterum de Machabeis eloquar, de quibus scriptum est: Et nolebant Iudei in die  Sabbati uindicare se de alienigenis; postea uero consilio accepto, pugnauerunt die Sabbati et triumphauerunt de hostibus . Quibus testimoniis edocemur, non pertinere ad fidem istum Sabbati elementarium diem, sed alium spiritalem. Scitote igitur, o Iudei, hoc carnale Sabbatum non esse datum propter purificationem, sed propter tentationem; dicente Domino in Deuteronomio  : Dabo eis precepta, ut tentem eos utrum ambulent in uiis meis, an non . Hinc est quod loquitur Dominus per Ezechielem prophetam, dicens: Ego dedi eis precepta non bona, et iudicia, in quibus non uiuent : utique quia quedam carnalia, o Iudei, uobis carnaliter uiuentibus permissa sunt, que  tamen adueniente Euangelio cessauerunt, sicut Ezechiel  propheta dicit: Cessare faciam omne gaudium eius, et Sabbata eius , subaudis Isrelitici populi. Que quidem alias Dominus se odisse dicit: Neomenias, inquit, et Sabbata uestra odiuit anima mea . uos interrogo, o Iudei, si Sabbata uestra eterna sunt, cur ea Dominus cessare mandauit? Et si bona sunt, cur odiuit? Sed quia tam euidenti sententie tamque subtili nichil omnino respondere potestis, Dei me preueniente, comitante et subsequente gratia, breuiter ac diligenter illam exponam uobis.

Apostoli Pauli uerba hec sunt: Non prius quod spiritale est, sed quod animale . Primus homo secundum carnem nos generauit, secundus  homo, Deus uidelicet et homo iehsu Christus, per lauacrum regenerationis et renouationis Spiritus sancti, nos spiritales Dei filios effecit. Prius ergo, o Iudei, uobis cognitione rudibus et carnaliter uiuentibus dedit Deus carnalia precepta nec tamen semper permansura, quia presciebat uos peccaturos et idola adoraturos. Lacte uobis erat opus, non solido cibo ; nondum enim poteratis, sed nec nunc quidem potestis . Non ergo oportebat coram uobis adhuc rudibus et in Dei cognitione  paruulis margaritas ponere, spiritalia uidelicet sacramenta tradere, sed legalibus uos oneribus experiri uel tentare. In quibus preceptis, si secundum ipsius beneplacitum perseuerassetis, uos ad spiritalia Euangelii sacramenta cum ceteris Ecclesie filiis transferret, et in spiritales filios adoptaret. Bona igitur Dei precepta uestris exigentibus culpis uobis sunt damnabilia, et Deo odio habita. Dei quoque preceptum sibi obedientes saluat, et inobedientes condemnat. Sabbatum enim, quod uos, o Iudei, accepistis in munere, requiem mentis significat, ut nullo uidelicet in hac uita terrenorum desideriorum appetitu mens fatigetur. Sabbatum enim requies interpretatur. Sed uos istam Sabbati otiosam festiuitatem consummatis in comessationibus  et ebrietatibus.

 Sed forte dicit aliquis: Si non est Sabbatum custodiendum, quare dictum est in mandatis Dei: Memento ut diem Sabbati sanctifices . Et iterum: Sex diebus operaberis, et facies omnia opera tua, septima autem dies Domini Dei tui est: non facies in ea opus . Cui respondendum, quia in opere sex dierum sex millium annorum opera demonstrantur. Mille namque anni apud Deum uni diei comparantur, testante Propheta, qui ait: Quoniam mille anni ante oculos tuos, tanquam dies hesterna que preteriit . Horum itaque dierum Sabbatum septimi millesimi anni tempus et requies futuri regni ac seculi est, ubi nulla erit iam operatio rerum, sed sola requies sanctorum;  nam ista temporalia Sabbata odit Dominus, cum dixit: Neomenias et Sabbata uestra odiuit anima mea . Notate, o gens ceca et peruersa, que absque consilio estis, et sine spiritali prudentia, notate supradicta Dei uerba. Non ait Dominus: Neomenias et Sabbata mea, sed neomenias et Sabbata uestra odiuit anima mea. Bene Sabbata uestra dixit, quia iam non sunt illa, que ipse Dominus precepit, sed sunt illa, que uos inuenistis uobis, in quibus abundantius comessationibus et ebrietatibus deseruiretis.

Forsitan queritis, o rebelles et increduli, cur dixit Ieremias: Custodite animas uestras, et nolite portare pondera die Sabbati, nec inferatis onera per  portas Hierusalem. Et nolite eiicere onera de domibus uestris in die Sabbati . Audite ergo me, qui longe estis a iustitia, et circumcisionem et Sabbatum sine causa obseruatis; et ostendam uobis qualiter hanc sententiam intelligere debeatis. Pondera portat in Sabbato, qui credens in Christo non uacat a peccato. Ipse est enim requies animarum, sicut ipse dicit in Euangelio: Discite a me, quia mitis sum, et humilis corde; et inuenietis requiem animabus uestris . Queritur iterum: Cur ille, qui ut in libro Numerorum legitur , colligebat ligna in die Sabbati, tam atrociter fuerit iussu Dei a populo trucidatus? Sed iste primus carnalisque,  qui Sabbatum ausus est uiolare, formam illius insinuabat, qui in die iudicii cum carnali opere fuerit inuentus, id est cum ligno, feno, uel stipula ad escam ignis eterni conuenientia. Hec etenim colligens in suam perditionem, dum fuerit in die ultimo iudicatus, pellendus est ab omnibus angelis, et statim morte nouissima puniendus.

Iterum, o Iudei, ad uos reuertor loquendo, quia omnium bonorum, que Deus electis suis preparauit, participes uos esse desidero. Preputium igitur carnis uestre precidere nolite, quia iam post baptismatis institutionem, quo remissio peccatorum omnibus fidelibus tribuitur, uobis utile non erit. Sabbatum etiam, quod carnaliter celebrare consueuistis, omittite. Octauo die, id est Dominico, in quo  Dominus noster iehsu Christus a mortuis resurrexit, reuerentiam exhibete. Baptismum fideliter suscipite, suaui iugo eiusdem Domini, et Redemptoris nostri Iesu Christi uos ipsos deuota mente subiicite, ut cum ceteris fidelibus celestia dona mereamini percipere.

Dominicam diem, ut Hispaniarum doctor Isidorus ait,  ideo sancti apostoli religiosa solemnitate celebrari sanxerunt, quia in eodem die Redemptor noster a mortuis resurrexit. Ideo autem Dominicus dies appellatur, ut in eo a terrenis operibus, uel mundi illecebris abstinentes tantum diuinis cultibus seruiamus: dantes scilicet diei huic honorem et reuerentiam propter spem resurrectionis nostre, quam habemus in illa. Nam, sicut ipse Dominus noster iehsu Christus  et Saluator noster tertia die resurrexit a mortuis, ita et nos resurrecturos in nouissimo die speramus. Unde et in eodem Dominico die stantes oramus, quod est signum future uite. Hoc agit uniuersa Ecclesia, o Iudei, que in hac peregrinatione mortalitatis est contituta, exspectans in finem seculi, quod in Domini nostri Iesu Christi corpore premonstratum est, qui est primogenitus mortuorum. Maculas igitur pristine uite sacri fontis unda in nomine sancte Trinitatis, Patris uidelicet, et Filii, et Spiritus sancti abluere quantocius festinate, et cetera ecclesiastice religionis sacramenta gratanter suscipite, sine quibus ad eterna gaudia minime potestis pertingere  . Preterea, ut dictum est, diei Dominico reuerentiam  exhibete, quia non Iudeis neque paganis, sed solis Christianis per resurrectionem Domini declaratus est, et ex ipsa accepit festiuitatem suam. Ipse est dies primus, qui post septimum reperitur octauus. Unde et in Ecclesiastem ad duorum testamentorum significationem dicitur: Illi septem, et illi octo . Primum enim celebrandum Sabbatum traditum est, quia erat antea requies mortuorum. Resurrectio autem illius erat, qui resurgens a mortuis iam non moritur, mors illi ultra non dominabitur . Iam postquam facta est talis resurrectio in corpore Domini  dies  Dominicus, id est octauus, qui et primus, in festiuitatem successit. Apparet autem, o Iudei, nostrum Dominicum diem etiam in sanctis ueteris et Noui Testamenti Scripturis solemnem. Ipse est enim primus dies seculi: in ipso formata sunt elementa mundi, in ipso creati sunt angeli. Manna eodem die in eremo primum de celo datum est. Sic enim dicit Dominus: Sex diebus colligetis manna, in die autem sexto, id est in parasceue, duplum colligetis . Parasceue interpretatur preparatio, quia tunc Iudei preparabant suos cibos, quibus Sabbato uescebantur, quia die Sabbati non licebat eis preparare. Sexta autem dies  Parasceue, que ante Sabbatum ponitur. Sabbatum autem septima dies est, quam sequitur Dominica, in qua primum  manna de celo uenit. In ipso quoque a mortuis resurrexit Christus, et in ipso de celis super apostolos sanctus descendit Spiritus. Intelligite ergo, o Iudei insipientes et maligni, iam tunc scilicet in ueteri Testamento, prelatam esse uestro carnali. Sabbato nostram Dominicam diem; iam tunc indicatum esse, quod in Sabbato uestro gratia Dei nulla a Deo de celo descenderit, sed in nostram Dominicam diem, in qua primum manna Dominus pluit.

Satis ostensum est uobis, o infelices Iudei, sanctarum Scripturarum Testamenti ueteris ac Noui testimoniis, quod carnalia legis precepta, circumcisionem uidelicet, et Sabbatum, et sacrificia euacuata  esse a Deo et reprobata; et Ecclesie sacramenta, totius Trinitatis, Patris uidelicet, et Filii, et Spiritus sancti magisterio instituta, Deo esse accepta, et usque in finem mundi permansura. Sed, quamuis Dominus noster iehsu Christus margaritas nostras ante porcos mittere nos prohibuerit , tamen, quia uestris nimium miseriis condoleo, uosque intra electorum numerum esse desidero: audite qualiter sacramentum corporis et sanguinis eiusdem Domini nostri Iesu Christi Deo Patri sit placitum, et sanctarum testimoniis Scripturarum preostensum  . Huius enim sacrificii ueritas preoptanda, atque, animarum saluti supra id quod dici potest necessaria, in Melchisedech oblatione apertissime fuit preostensa. Iste enim sacerdos Dei  excelsi, cum benediceret Abrahe ob mysterium futuri sacrificii, panem et uinum Domino in sacrificio obtulit. Prius ergo institutum fuit sacrificium gentium, quam Iudeorum. Hoc enim ille primum in typo Filii Dei et hominis Iesu Christi expressit, cui Psalmista ex persona Patris sic dicit: Ante luciferum genui te . Et iterum: Tu es sacerdos in eternum secundum ordinem Melchisedech . Hoc est iuxta ritum huiusmodi sacrificii quod Christus in passione sua compleuit. Prius itaque, ut dictum est, institutum fuit sacrificium Ecclesie, quam Synagoge. Non ergo iam uictimas Iudaicas, quales Aaron sacerdos obtulit, credentes offerant; sed quales  idem Melchisedech rex Salem immolauit, id est panem et uinum, que per uerba benedictionis Iesu Christi summi sacerdotis efficiuntur corpus et sanguis eiusdem Domini nostri Iesu Christi. Hoc est uerissimum sacramentum sacramentorum, de quo idem Redemptor noster ait: Qui manducat carnem meam et bibit sanguinem meum, in me manet, et ego in eo .

Audite etiam, o insipientes et maligni Iudei, quid de eodem altaris sacramento sapientissimus Salomon dicat: Sapientia edificauit sibi domum, et excidit columnas septem. Immolauit uictimas suas, miscuit uinum suum, posuit mensam. Misit seruos suos, dicens: Si quis est paruulus, declinet ad me. Et insipientibus locuta est: uenite, inquit, comedite  panem meum, et bibite uinum quod miscui uobis. Derelinquite insipientiam, et uiuetis, et ambulate per uias prudentie . Dei ergo sapientia, id est Christus, constituit sibi domum, sacrosanctam scilicet Ecclesiam, in qua immolauit uictimas suas, id est membra corporis sui; et miscuit uinum sanguinis sui et aque in calicem diuini sacramenti. Et preparauit mensam, altare uidelicet in Ecclesia, misit seruos suos, id est apostolos et doctores ad insipientes, scilicet ad omnes gentes uerum Deum ignorantes, dicens eis: uenite, comedite panem meum, et bibite uinum quod miscui uobis, hoc est sancti corporis mei escam sumite, et poculum sacri sanguinis mei percipite.

 De hoc celesti pane Psalmista gratulabundus cecinit, dicens: Panem angelorum manducauit homo . Ipsum manducat angelus pleno ore in celesti patria. Ipsum gustat homo pro modulo suo, ne deficiat in hac peregrinationis uia. Ipse uerus panis sanctos angelos in celo pascit, et in terra omnes fideles ex se ipso reficit. Ad hoc enim ipse eternus angelorum panis dignatus est fieri homo, ut etiam in se credentes nutriret sui corporis alimento. Quam bonus quamque gloriosissimus panis, qui et angelos pascit per speciem, ut de ipso satientur in celesti patria; et in se credentes pascit per fidem, ne lassentur in hac peregrinationis, lacrymarum et tribulationis uia. Unde ait beatus Fulgentius, uir sanctitate preclarus, in expositione  sanctarum Litterarum cautus et eloquio iucundus: Ille panis, qui se ipsum dedit angelis ad gaudium stabilitatis, se ipsum dedit hominibus ad remedium sanitatis. Et qui est angelorum esca, nobis factus est medicina. Hanc sacrosanctam Eucaristiam, scilicet corporis et sanguinis Domini nostri Iesu Christi bonam gratiam, quam filii Ecclesie per gratiam perceperunt, uos o infelices Iudei, perdidistis, idcirco uidelicet, quia semper contra Dominum rebelles fuistis, eiusque mellifluo ori increduli permansistis. Hanc spiritalis mense refectionem ipse legislator et iudex per Isaiam prophetam uobis improperat, dicens: Ecce serui mei comedent, et uos  esurietis; ecce serui mei bibent, et uos sitietis; ecce serui mei letabuntur, et uos confundemini; ecce serui mei laudabunt pre exsultatione cordis, et uos clamabitis pre dolore mentis et pre contritione spiritus ululabitis. Et interficiet te Dominus iustus, et uocabit seruos suos nomine alio , id est Christiano. Interficitur namque Israël, id est Iudaicus populus carnaliter uiuens abiicitur, et populus ex gentibus Deo spiritaliter seruiens succedit. Tollitur uobis, o rebelles et increduli, uetus Testamentum, et redditur nobis Nouum. Conceditur nobis, ut dictum est, gratia salutaris cibi, et poculum sanguinis Iesu Christi Redemptoris nostri, uobis fame et siti arentibus; et nouo populo nomen aliud, id est Christianum datur, et omnia que a Iesu Christo  gesta sunt, nouitate gratie resonant.

Audite ergo me, o duri corde et indomabili ceruice, me dico Christianum hominem pro uestra salute uos increpare cupientem de diuturna infidelitate. Audite igitur que dico, auscultate que loquor, attendite que moneo. uos Dei sapientiam odistis, et rei facti estis in cogitationibus uestris, dum dixistis Domino Iesu Christo: Recede a nobis, scientiam uiarum tuarum nolumus . Quod Isaias  aperte testatur, dicens: Confusi sunt sapientes, et perterriti capti sunt: uerbum enim Domini proiecerunt, et sapientia nulla est in eis . uos quippe diuturna cecitas occupauit, perfidia a Dei cultu auertit, prauitas a recto mandatorum Dei tramite deuiauit, obstinatio ad bene operandum  indurauit, malignitas apud Deum reos constituit. Hanc procul dubio mentis uestre cecitatem Isaias propheta in spiritu preuidebat, cum de uobis aperte dicebat: Educ foras populum cecum, et oculos habentem; surdum, et aures sunt ei . Foras itaque, o infelices, a Dei cultu repulsi estis, quia gentium populus per fidem successit uobis. Hec uestra cecitas adnotata est etiam per Isaiam prophetam, Domino uos a se repellente ac dicente: Exceca cor populi huius, et aures eius aggraua; et oculos eius claude, ne forte oculis suis uideat, et auribus suis audiat, et corde suo intelligat, et conuertatur, et sanem eum . Reuera, ut dictum est, cecitas mentis uos occupauit, perfidia indurauit;  qui legem non obseruatis, Testamentum Nouum non recipitis, nec prophetarum dicta spiritaliter intelligere uultis. Quia igitur bestialiter uiuitis, non ad uitam, sed ad eternam damnationem tenditis  . Ecce Saluatoris aduentum nec Testamenti ueteris auctoritate recipitis, nec eum uenisse credere uultis. Gentium conuersionem in lege et prophetis assidue legitis, et de uestra reprobatione, ut deberetis, non erubescitis. Sabbatum obseruatis, quod reprobatum Scripturarum testificatione cognoscitis. Carnem preputii uestri circumciditis, qui cordis munditiam perdidistis. Nos autem sub gratia positi, omnia hec facta, et celebrationes, que futurorum  erant indicia, iam cognoscimus esse impleta. Quidquid enim legis prenuntiabatur sacramentis, iam Christus impleuit, qui non uenit legem soluere, sed implere . Adueniente ergo ueritate, umbra cessauit; ideoque carnaliter non circumcidimur, quia in circumcisionis typo promissi baptismatis sacramento mundamur. Quod Dominus per Ezechielem prophetam promittit dicens: Effundam super uos aquam mundam, et mundabimini ab omnibus inquinamentis uestris, et dabo uobis spiritum nouum . Sabbati otium superuacuum dicimus, quia iam reuelatam spem quietis eterne tenemus. Sacrificia ueteris legis non immolamus, quia per eadem sacrificia Christi passionem, et carnalium uitiorum mortificationem  presignatam cognoscimus. Azyma carnaliter non obseruamus, quia expurgata iam ueteris uite malitia, in nouam fidei gratiam ambulamus. Differentias ciborum non custodimus, quia cuncta illa spiritaliter discernimus in moribus hominum, que immundorum significabat diuersitas animalium. Esum paschalis agni non celebramus, quia pascha nostrum immolatus est Christus , qui per illum agnum figurabatur; qui tanquam ouis ad occisionem ductus est, et quasi agnus coram tondente se, sic non aperuit os suum . Neomenias noue lune non custodimus, quia in Christo noua creatura uetera transierunt, et ecce omnia noua facta sunt. Scenopegias, id est solemnitates tabernaculorum non obseruamus, quia tabernaculum Dei  sancti homines sunt, in quibus Deus habitat in eternum.

Iterum iterumque, o Iudei, ad uos reuertor commonendo, tum quia multiplici uestre infelicitati compatior, tum quia, caritate cogente, ad numerum electorum Dei uos pertinere desidero. Credo igitur uos iam tot omnipotentis Dei increpationibus ita confusos, tot legis testimoniis obrutos, tot prophetarum oraculis confutatos, tot uerissimis assertionibus sanctorum ueteris ac Noui Testamenti Patrum esse conuictos; ut tam uerissimis rationibus nunquam amplius resistere uel contradicere debeatis. uetus itaque Testamentum spiritaliter intelligite: Nouum uero non ex parte, sed ex toto recipite,  ut per baptismum renouati in membris Ecclesie possitis computari. Nolo uos in terra Galaad trans Iordanem remanere cum Moyse, sed Iordane transmisso, cum Iesu Naue duce, id est baptismate suscepto, cum Iesu Christo Dei ac uirginis Filio, qui uere dux est omnium fidelium, terram promissionis intrare. Certe si cum Moyse in terra Galaad trans Iordanem remanseritis, hoc est si baptismum Christi non susceperitis, ad terram promissionis, id est ad celestem patriam nequaquam peruenire poteritis. Omnia enim, ut ait Apostolus, in figura contingebant illis .  Hoc ergo significabat quod Moyses duabus tribubus, scilicet  Rubenitis, et Gadditis et dimidie tribui Manasse in terra Galaad trans Iordanem hereditatem dedit ; et Iesu Naue nouem tribubus et dimidie tribui, transmisso Iordane, terram promissionis sorte diuisit . Prima igitur diuisio hereditatis per Moysem facta est. Secunda per Iesum Naue, que maior et melior est . Sed Moyses trans Iordanem duabus et semis tribubus tantum possessionem dedit; cetere uero post transitum Iordanis per Iesu Naue in terra promissionis suscipiunt. Per quod ostenditur, quia plures per fidem et baptismum Domini nostri Iesu Christi promissa celestia essent percepturi, quam per legem adepti sunt. Flumen quippe Iordanis baptismum Christi significat. Nam due ille tribus et  dimidia priorem, id est Iudaicum populum significabant. Sed ideo due tribus ei dimidia dicuntur, quia hi qui in lege uiuebant ali quantulam  sancte Trinitatis cognitionem senserunt; sed perfectam eius scientiam non habuerunt. He autem nouem et dimidia tribus, que per Iesum repromissionis terram suscipiunt, ut predictum est, noui, id est Christiani populi figuram tenuerunt: qui Iesu Christo Domino nostro per fidem et gratiam eterne repromissionis, hereditatem per lauacrum, id est post Iordanis transitum, susceperunt. Iste autem ideo nouem et semis tribus dicuntur, que sub Iesu hereditate potiuntur, et non integre decem, qui numerus perfectus et consummatus dicitur; quia nec  ipso aduentu Domini uel incarnatione eius omnia nobis annuntiata sunt. Nec ipse etiam Deus et homo iehsu Christus per semetipsum cuncta explanauit, sicut ipse suis discipulis ait: Multa habeo uobis dicere; sed non potestis portare modo. ueniet autem Spiritus ueritatis, qui a Patre procedit; et de meo accipiet, et annuntiabit uobis omnem ueritatem . Perfectio itaque ac summa totius diuini magisterii in Spiritu sancto consistit. Nihil ergo perfectum operari poterit, cui Spiritus sanctus coadiutor non exstiterit.

Tandem igitur, o gens praua atque peruersa, que diu in hoc seculo bestialiter uersamini sine rationali consilio et absque spirituali prudentia, meis salubribus monitis aurem patienter prebete et supradicta  sanctorum ueteris ac Noui Testamenti Patrum, imo, quod est gloriosius, ipsius omnipotentis Dei legislatoris et iudicis ueracissima testimonia fideli mente percipite, ut non cum Dathan et Abiron mergamini in profundum interitum; sed, suscepto Christi baptismate, ad electorum Dei possitis pertinere consortium. Adamantinam itaque pectoris uestri duritiam a corde repellite, quatenus salutaribus Ecclesie sacramentis instructi, in nouam filiorum Dei progeniem mereamini adoptari.

Ideo ad uos, o Iudei, toties reuertor loquendo, quia uos, ut sepe testatus sum, electorum numero associari desidero. Magnum enim uobiscum in Domino  de uestra conuersione gaudium haberem, si uos, Christi suscepto baptismate, filiis Ecclesie associatos uidissem. Nam et sancti angeli de uestra salute gaudebunt in celis, si unda sacri baptismatis purificati Iesum Christum humani generis redemptorem, cum Patre et Spiritu sancto unum uerum Deum esse credideritis. uos etiam summa alacritate mentis gaudere debetis, ut Ecclesie filiis aggregati nomina uestra conscribantur in celis. Moras itaque ad consequenda celestis gratie sacramenta innectere nolite, ut per hoc idonei effecti nomina uestra conscribantur in libro uite.

O insensati Iudei, et mente a ueritatis luce alienati, quam bene uobis contingit, quia in hac uita adhuc positos noue gratie uos tempus inuenit.  Quamuis ipsum Dei et uirginis Filium in carne uidere non potuistis, tamen si illius euangelicis sacramentis uos ipsos deuote mancipaueritis, plenam ab eo remissionem peccatorum consequi poteritis. Nolo etiam uos ignorare, quod diuinam nequaquam potestis recuperare gratiam, nec peccatorum uestrorum consequi ueniam; nisi per sanctam Ecclesiam catholicam Nam sicut amici beati Iob per se ipsos Deo satisfacere non possent, nisi pro eis Iob sacrificium obtulisset; sic et uos nisi condignam satisfactionem et ueram Deo fidem per Ecclesie sacerdotes obtuleritis, peccatorum ueniam minime consequi ualebitis. Multiplex Dei misericordia ita lapsibus humanis subuenire consueuit, ut non solum  per baptismum, sed etiam per penitentiam uite spes reparetur: sic uidelicet diuine uoluntatis presidiis ordinatis, ut indulgentiam ab eo non possint obtinere, nisi supplicationibus sacerdotum. Ministris igitur Ecclesie, o Iudei, tanquam patribus reuerentiam exhibete, et per eos cordis contritionem ac pure mentis confessionem Deo offerte, ut ad percipiendam baptismi gratiam digni mereamini existere.

Symbolum etiam fidei et orationem Dominicam ab eisdem Ecclesie sacerdotibus deuota mente suscipite, ut per hoc, uere fidei regulam memoriter breuiterque possitis scire, et heretice prauitatis uersutias uitare. Symbolum enim Grece, ut ait beatus Isidorus  , indicium dici potest,  aut signum, uel collatio; hoc est quod plures unum conferunt. Id enim fecerunt sancti apostoli in his sermonibus in unum conferendo unusquisque quod sensit. Indicium autem uel signum idcirco dicitur, quia illo in tempore sicut Paulus apostolus dicit  et in Actibus apostolorum refertur , multi simulabant se esse apostolos Christi, nominantes quidem Christum, sed non integris traditionem lineis nuntiantes. Idcirco igitur istud indicium posuerunt, per quod agnosceretur is qui Christum uere secundum apostolicas regulas predicaret. Denique et bellis ciuilibus hoc obseruari ferunt, quoniam et armorum  habitus paret  ; et sonus uocis, id est ut mos unus sit atque eadem instituta bellandi. Ut nequando doli subreptio fiat, symbola discreta, id est indicia, uel singula decreta, unusquisque dux suis militibus tribuat que Latine signa uel indicia nominantur; ut si forte occurrerit quis, de qao dubitetur, interrogatus, Symbolum, id est indicium prodat, si sit hostis, an socius. Idcirco denique patres hoc non scribendum membranis, sed retinendum cordibus tradiderunt, ut certum esset hoc non ex lectione, que interdum peruenire etiam ad infideles solet, sed ex apostolorum traditione didicisse. Discessuri itaque sancti apostoli, ut dictum est, ad predicandum, istud unanimitatis et fidei sue indicium composuerunt. Est autem symbolum signum per quod agnoscitur Deus,  quodque proinde credentes accipiunt; ut nouerint qualiter contra diabolum ad fidei certamina se preparent. In quo quidem, ut ait beatus Isidorus, pauca sunt uerba, sed omnia continentur fidei sacramenta. De omnibus enim diuinis Scripturis hec breuiatim collecta sunt ab apostolis; ut quoniam plures credentium litteras nesciunt, uel qui sciunt preoccupatione secularium rerum Scripturas legere non possunt; hec corde retinentes, habeant sufficientem sibi scientiam salutarem.

 Fidei ergo Symbolum, et oratio Dominica pro tota lege paruulis Ecclesie, id est simplicibus, ad celorum regna sufficit capescenda. Omnis enim latitudo sanctarum Scripturarum in eadem oratione  Dominica et Symboli breuitate concluditur. Unde et Isaias propheta dicit. Abbreuiationem audiui a Domino Deo exercituum super uniuersam terram . Sed hac abbreuiatione aut illud intelligitur quod Dominus dicit, omnem legem et prophetas in duobus preceptis, dilectionis uidelicet Dei et proximi pendere , aut propter ipsam Dominicam orationem, uel Symboli breuitatem in quibus, ut predictum est, omnis sanctarum Scripturarum comprehenditur latitudo.

Hoc ergo Symbolum, id est indicium fidei, quo Deus agnoscitur, o Iudei, a prelatis Ecclesie humiliter petite, deuota mente suscipite, tabulis cordis uestri summo affectu scribite, memoriter retinete;  uelut fortissimum fundamentum; preter quod nemo potest aliud ponere, in mente uestra locate, ita ut diaboli tentationibus, uel prauorum hominum suasionibus moueatur. Quamuis tormenta compellant, quamuis martyrium instet, quamuis mors immineat, a statu tamen uere fidei moueri nolite. Pro uere fidei defensione, ultro uos ipsos certamini obiicite, ut ad societatem inuictissimorum martyrum Christi possitis pertingere et cum eis uictorie palmas, de manu eiusdem eterni Regis, Dei scilicet et hominis Iesu Christi, accipere.

Preterea oportet uos, o Iudei, uere fidei regulam  cognoscere ut ueraciter possitis scire qualiter in Deum Patrem, et Filium, et Spiritum sanctum debeatis credere. Beatus ergo Isidorus  , cuius sanctitatem Deus magno sapientie dilatauit dono, si placet, accedat, et catholice fidei normam uobis exponat: Hec est, inquit, post Symbolum apostolorum certissima fides Patrum, quam doctores nostri tradiderunt, ut profiteamur Deum Patrem, et Filium, et Spiritum sanctum, unius essentie, eiusdemque potestatis atque eternitatis, unum Deum inuisibilem; ita ut in singulis personarum proprietate seruata, nec substantialiter Trinitas diuidi, nec personaliter debeat omnino confundi. Patrem quoque confiteri ingenitum, Filium genitum, Spiritum sanctum autem nec genitum, nec ingenitum, sed ex Patre et Filio procedentem.  Filium a Patre nascendo exire; Spiritum uero sanctum procedendo non nasci. Ipsum quoque Filium perfectum ex uirgine sine peccato hominem suscepisse; ut quem sola bonitate creauerat, sponte lapsum misericorditer repararet. Quem ueraciter crucifixum tertia die resurrexisse, et cum eadem ipsa carne glorificata celum ascendisse, in qua et ad iudicandum uiuos ac mortuos uenturus exspectatur. Et cum diuina humanaque substantia in utraque perfectus unam Christus personam gestauerit; quia nec geminauit utriusque substantie integritate personam, nec confundit geminam unitate persone substantiam. Altero quippe neutrum exclusit, quia utrumque unus intemerato iure seruauit. Quem Noui ac ueteris Testamenti salubris commendauit auctoritas, illa per prophetiam,  ista per historiam ueraciter persolutam. Et quod neque de Deo, neque de creatura seculi cum paganis aut cum hereticis aliquid sit sentiendum in his quibus a ueritate dissentiunt; sed quod in utroque Testamento diuina protestantur eloquia, hoc tantummodo tenendum. Quod siue hominem, siue uniuersa alia, nulla Deus necessitate creauerit, nec ullam esse omnino uisibilem, inuisibilemque substantiam, nisi aut que Deus sit, aut a bono Deo bona creatura sit. Sed Deus summe et incommutabiliter bonus; creatura uero inferius et mutabiliter bona. Et quod angelorum natura, uel anime non sit pars diuine substantie. Sed Dei creatura ex nichilo condita.

Hanc uere fidei regulam, ut supra dixi uobis, o  Iudei, tabulis cordis inscribite, memoriter retinete, confitemini ore, operibus declarate, moribus ostendite, uita conseruate, uocibus predicate. Et si necesse fuerit, etiam pro illius defensione usque ad sanguinis effusionem decertate. Hanc procul dubio nisi integram inuiolatamque seruaueritis, saluari minime poteritis. Hanc utique fidem patres ueteris Testamenti, patriarche uidelicet et prophete tenuerunt: hanc sancti apostoli ceterique doctores Noui Testamenti predicauerunt, et ut eam incorruptam conseruarent, atque ad nos integram illibatamque transmitterent libenter corpora sua diuersis  suppliciis tradiderunt. De his nimirum ueteris ac Noui Testamenti sanctis Patribus Ezechiel propheta in uisione sua figurate loquens, dicebat:

Thalami porte erant ad uiam orientalem, tres hinc, et tres inde: et mensura una trium thalamorum . Beatus Gregorius magne in Christi Ecclesia reuerentie et utilitatis, si placet, imo quia nimium placet, accedat, et hunc tante profunditatis uersiculum nobis audire cupientibus exponat. Querendum, inquit  , nobis est, quid est quod dicitur, »tres hinc, et tres inde.« Thalami quippe, etc., usque ad: Que repleuit corda sequentium sub Testamento Nouo positorum, sicut et per Paulum dicitur: »Habentes autem eumdem spiritum fidei, sicut scriptum est: Credidi, propter quod locutus sum; et nos credimus,  propter quod et loquimur .«

Credite, igitur, o Iudei, Patrem, et Filium, et Spiritum sanctum unum uerum esse Deum totius mundi gubernatorem, ueteris ac Noui Testamenti conditorem, et huius uere fidei demonstratorem. Non enim humana sapientia hanc fidem adinuenit, sed ipse qui trinus est in personis, et in maiestate unus uerus Deus sola bonitate sua seruis suis illam ostendit. Non ergo debemus alium Deum ueteris, et alium Noui Testamenti existimare, sed unum umdemque celi ac terre conditorem, legislatorem, atque omnium esse iustissimum iudicem. Unus est enim legislator ueteris Testamenti, et omnium iudex in fine mundi. Spiritales quippe antiqui Patres, etc., usque ad  : Patris uidelicet, et Filii, et  Spiritus sancti aditus largius aperitur.

Moneo igitur uos, o Iudei, ut omnipotenti Deo ueram fidem exhibeatis, et ut in omnibus illum, et super omnia diligatis, sine qua fide, ut sepe diximus, ad eternam salutem pertingere minime poteritis. Per hanc fidem Noui ac ueteris Testamenti sancti Patres profecerunt, eamque nobis firmiter tenendam tradiderunt, de qua Ezechiel in uisione sibi ostensa figurate loquens, ait inter cetera: uir, cuius erat species quasi species eris, mensus est marginem ante thalamos cubiti unius . Quod beatus Gregorius exponens, ait  : Quid sibi thalami, etc., usque ad: mediatoris nostri uisio in electis suis fidem finiet, et caritatem perficiet.

 Ad hoc ergo summopere elaborate, o Iudei, ut in electorum illius numero possitis computari, et felicissima illius uisione perfrui, et in sinibus patriarcharum, Abrahe scilicet, Isaac et Iacob secundum carnem patrum uestrorum post hanc uitam consolari. Ego autem idcirco uos ad ueram fidem, sine qua minime saluari potestis, promouere, Deo adiuuante, cupio, ut mentis uestre propulsa incredulitatis duritia, cum Ecclesie filiis ad eterna possitis pertingere gaudia. Ad hoc nimirum ueritatis ac Noui Testamenti tot protulimus testimonia, ut carnalium  ceremoniarum obseruatione postposita, omni cum deuotione catholicam fidem suscipiatis, et ad percipienda ecclesiastice religionis sacramenta dignos uos exhibeatis. Si uos Abrahe filios esse dicitis, utique Abrahe fidem tenere debetis. Ipse quippe sancte Trinitatis, Patris uidelicet, et Filii, et Spiritus sancti cultor et cognitor exstitit, et ideo amicus Dei appellari meruit. Ipse enim tres uiros uidit, et unum adorauit, quia uidelicet unum Deum in Trinitate, et Trinitatem in unitate credidit. Quia uos iactatis filios esse Abrahe, quod Abraham credidit, et uos debetis credere. Quid prodest de patriarcharum et prophetarum stirpe descendere, et ab eis incredulitate et duritia mentis degeneres esse? Quid iuuat filios esse sanctorum Patrum  eternam uitam credentium, Patrem scilicet, et Filium et Spiritum sanctum, et cum incredulis in eternum precipitari interitum? Sic enim ipse Redemptor humani generis iehsu Christus Deo Patri loquens, ait: Hec est uita eterna, ut cognoscant te, et quem misisti Iesum Christum, solum uerum Deum . Ipsum ergo Dei et uirginis Filium, o Iudei, uerum Deum et uerum hominem nobiscum credite; ipsum ad humani generis redemptionem de celis a Deo Patre missum indubitanter cognoscite; ipsum per triumphum uictoriosissime passionis mortem detruxisse, diabolum uicisse, infernum confregisse, tertia die a mortuis resurrexisse, celum, uidentibus discipulis, quadragesimo die  ascendisse, et in Dei Patris dextera, a quo exierat, consedisse, inde ad iudicandum uiuos et mortuos, seculum per ignem, in nouissimo die uenturum esse firmiter tenete. Ipsum ergo pura et fideli mente diligite, per ipsum ad celestem patriam bonorum operum gressibus ascendere festinate, ipsum cum Deo Patre et Spiritu sancto unum et uerum Deum omnia continentem, cuncta regentem, ubique regnantem nobiscum tote corde credite. Ipsum itaque in commune exoremus, qui patriarchas et prophetas ad laudem et gloriam sui nominis elegit, ut uobis incomparabiles sue cognitionis diuitias dignanter aperiat, et de lapidibus istis Abrahe filios suscitans duritiam uidelicet, et mentis uestre pertinaciam in dulcedinem sui amoris permutans, ac  de eterna morte liberans, ad societatem electorum suorum uos pertingere faciat. Amen.

Interea, fratres karissimi, oportet, ut nos qui caritate cogente Iudeos ad fidem et dilectionem Christi cohortamur, ad nosmetipsos redeamus; et qui simus, et unde uenimus, et bona que de largissima Domini benignitate suscepimus, sollicita intentione pensemus. Libet ergo primum considerare, uqi nos sumus, et unde uenimus, qui ista ex ueteri et Nouo Testamento protulimus, qui prophetarum et euangelistarum sententias Iudeis exposuimus.  Certe ex gentibus uenimus; certe parentes nostri lignorum ac lapidum cultores fuerunt. Unde ergo nobis ista tam profunda mysteria, que nunc usque spiritaliter intellecta tractauimus, que etiam Hebrei ignorant? Nobis procul dubio per Christum concessum est, ueteris Testamenti Scripturas spiritaliter intelligere, quas Hebrei carnaliter intelligunt, quia in eis intus spiritalem fructum non querunt, sed foris in littera gressum figunt. Agamus itaque gratias Deo Patri, dulcissimi fratres, qui per unicum dilectissimumque Filium suum Dominum nostrum Iesum Christum tam nobiliter nos dignatus est documentis spiritalibus instruere, tamque misericorditer de perditorum massa eripere. Agamus etiam gratias eidem unico Dei Patris Filio Domino  nostro Iesu Christo, qui cuncta que de se ipso in sacro eloquio scripta sunt, ut ait beatus Gregorius, opere impleuit, ut que intelligi audita non poterant, uisa panderentur. Ibi quippe, id est in sacro eloquio, incarnatio; ibi passio, ibi mors, ibi resurrectio, ibi ascensio continentur. Sed quis nostrum hec audita crederet, nisi facta in Scripturis sanctis cognouisset? Signatum ergo librum, sicut in Ioannis Apocalypsi legitur , quem aperire et legere nullus poterat, ipse de quo loquimur, leo de tribu Iuda aperuit, quia eius nobis mysteria, in sua passione, resurrectione atque ascensione patefecit. Nam et per hoc quod infirmitatis nostre mala pertulit, sue nos potentie et caritatis bona monstrauit. Caro enim factus  est, ut nos spiritales faceret: benigne inclinatus est, ut nos ad celum leuaret; exiuit a Patre ut nos ad  Patrem introduceret; uisibilis apparuit, ut nobis inuisibilia monstraret; flagella pertulit, ut nos sanaret; opprobria et irrisiones sustinuit, ut nos ab opprobrio liberaret; mortuus est, ut nos uiuificaret. Agamus ergo illi gratias, dilectissimi, quia nos secum resuscitauit ad eternam uitam. Unde bene salutem nostram, et illius passionem Isaias contemplatus ait: »Ut faciat opus suum, alienum opus eius; ut operetur opus suum, peregrinum est opus eius ab eo .« Quod beatus Gregorius exponens, ait: Opus Dei est, animas quas creauit colligere, et ad eterne lucis gaudia reuocare. Flagellari autem et sputis illiniri, crucifigi, mori ac sepeliri, non hoc in sua substantia opus Dei est, sed opus hominis peccatoris, qui hec omnia meruit per peccatum. »Ipse  autem peccata nostra pertulit in corpore suo super lignum ;« et qui in natura sua manet semper incomprehensibilis, in natura comprehendi dignatus est, ac flagellari; quia, nisi ea que erant infirmitatis susciperet, nunquam nos ad sue fortitudinis potentiam subleuaret. Ut ergo faciat opus suum, alienum opus eius; et ut operetur opus suum, peregrinum est opus eius ab eo; quia incarnatus Deus, ut nos ad suam iustitiam colligeret, dignatus est pro nobis tanquam peccator homo uapulare. Et alienum opus fecit, ut faceret proprium; quia per hoc quod infirmans mala nostra sustinuit, nos qui creatura illius sumus, ad fortitudinis sue gloriam perduxit: in qua uiuit cum Deo Patre in unitate Spiritus sancti  Deus per omnia secula seculorum. Amen.




uolume back matter






ORDO RERUM QUAE IN HOC TOMO CONTINENTUR.


S. MARTINUS LEGIONENSIS.

    Typographus lectori. 9
    uita S. Martini a Luca episcopo Tudensi scripta. 9
    CAP. I.---Qualiter B. Isidorus mirabiliter dedit sapientiam B. Martino canonico sui monasterii, mediante paruo libro, quem ipsum deuorare compulit. 9
    CAP. II.---De ortu et genere B. Martini canonici S. Isidori, et de nominibus patris et matris eius, et eorumdem nominum significatione. 11
    CAP. III.---De laudabiliter acta uita B. Martini a pueritia sua; et qualiter eius pater post mortem uxoris suscepit habitum in monasterio S. Marcelli. 12
    CAP. Iu.---Qualiter B. Martinus post patris obitum ad subdiaconatus ordinem promotus, ad illicitos motus carnis comprimendos seipsum pluribus sanctis peregrinationibus fortiter macerauit. 12
    CAP. u.---De maxima abstinentia B. Martini dum Rome existeret peregrinus; et qualiter obtinuit gratiam coram oculis summi pontificis et custodientium ecclesiam Sancti Petri. 13
    CAP. uI.---Qualiter B. Martinus ab urbe Roma secessit in diuersas alias sanctas peregrinationes; et Constantinopolim ueniens, planctam pulchram emit in partes suas deferendam. 13
    CAP. uII.---Qualiter B. Martinus, dum ad propria rediret, in ciuitate quadam fuit captus tanquam planetam predictam furatus esset. 14
     CAP. uIII.---Qualiter B. Martino in carcere existente, uenit ad ipsum angelus Dei ad ipsius custodiam deputatus, et eripuit eum, precipiens ei ut Legionem rediret 14
    CAP. IX.---Qualiter B. Martinus statim ueniens Legionem, diaconatus et presbyteratus ordines suscepit, et B. Augustini habitum in Sancti Marcelli monasterio recepit, ibique honestissime et laudabiliter uiuebat. 15
    CAP. X.---Qualiter Legionensis episcopus extraxit canonicos regulares ab ecclesia Sancti Marcelli, et immisit clericos seculares: et B. Martinus se transtulit ad ecclesiam Sancti isidori, et postea rediit ad Sanctum Marcellum, finaliter ad Sanctum Isidorum iussu ipsius. 15
    CAP. XI.---De maxima uite asperitate et abstinentia B. Martini, ac de sancta ipsius conuersatione, dum in dicto S. Isidori monasterio uiueret. 16
    CAP. XII.---Qualiter B. Martinus licet senex et infirmus incepit opus magnum librorum suorum, et reges atque magnates ipsum nimis uenerabantur, et, eo uiuente demones ipsius sanctitatem fatebantur. 16
    CAP. XIII.---Qualiter B. Martinus petiit licentiam a suo abbate recipiendi eleemosynas ad opera sua perficienda et scribenda necessarias, eique reuelauit qualiter beatus Isidorus dederat sibi sapientiam, mediante paruo libro, quem compulit deuorare: et qualiter fecit opera iam dicta et insuper ecclesiam Sanctissime Trinitatis. 17
    CAP. XIu.---Qualiter minor pars ordinarie portionis,  que B. Martino, prout aliis canonicis dabatur, sufficiebat quotidie septem clericis suis, semperque reliquie ipsius portionis supererant. 18
    CAP. Xu.---Qualiter B. Martinus curauit decanum Legionensem quartana febre, dum ipsi insimul de sacra pagina decertarent. 18
    CAP. XuI.---Qualiter B. Martinus mulierem nobilem a mamille dolore curauit. 19
    CAP. XuII.---Qualiter B Martinus suum concanonicum acerrimo dentium dolore curauit. 19
    CAP. XuIII.---Qualiter B. Martinus puerum quemdam in Sancti Isidori monasterio existentem a morbo squinantiuo liberauit. 19
    CAP. XIX.---Qualiter B. Martinus comitissam deuotam suam partus doloribus morti propinquam a morte ipsa liberauit. 20
    CAP. XX.---Qualiter consilio et reuelatione B. Martini Legionensis ciuitas se defendit a regibus Castelle et Aragonum, qui eam obsessam habebant. 20
    CAP. XXI.---Qualiter B. Martinus longe ante presciuit sui obitus diem, eumdemque fratribus suis priori et canonicis S. Isidori, et aliis reuelauit. 20
    CAP. XXII.---Qualiter B. Martinus antequam de hoc seculo migraret, tradidit priori suo claues, et omnia que de ipsius licentia administrabat, et petiit ab eo benedici. 21
    CAP. XXIII.---Qualiter B. Martinus certus de transitu suo ad gloriam, ad id se totis uiribus preparabat. 21
    CAP. XXIu.---De pretioso fine et glorioso transitu B. Martini, et notabili doctrina quam nobis reliquit quoad sanctissimum uiaticum sacramentum. 22
    Elogia nonnullorum de B. Martino. 23
    LIBER SERMONUM S. MARTINI.
    Prefatio auctoris. 27
    Incipit prologus in libro sermonum. 29
    SERMO I.---In Aduentu Domini I. 31
     SERMO II.---In Aduentu Domini II. 37
    SERMO III.---De Natale Domini I. 65
    SERMO Iu.---In Natale Domini II. 83
    SERMO u.---In Epiphania Domini. 550
    SERMO uI.---In Septuagesima I. 554
    SERMO uII.---In Septuagesima II. 559
    SERMO uIII.---In Sexagesima. 607
    SERMO IX.---In Quinquagesima. 621
    SERMO X.---In capite ieiunii. 631
    SERMO XI.---In prima Dominica Quadragesime. 675
    SERMO XII.---In Quadragesima 733
    SERMO XIII.---Dominica secunda in Quadragesima. 741
    SERMO XIu.---In Dominica tertia Quadragesime. 755
    SERMO Xu.---In Dominica quarta Quadragesime. 769
    SERMO XuI.---De Passione Domini. 791
    SERMO XuII.---In Passione Domini. 799
    SERMO XuIII.---In ramis Palmarum. 811
    SERMO XIX.---In ramis. 827
    SERMO XX.---In ramis. 831
    SERMO XXI.---In Cena Domini I. 837
    SERMO XXII.---In Cena Domini II. 843
    SERMO XXIII.---In Cena Domini III. 865
    SERMO XXIu.---In Resurrectione Domini I. 921
    SERMO XXu.---De Resurrectione Dommini II. 925
    SERMO XXuI.---De Resurrectione Domini III. 931
    SERMO XXuII.---In Dominica secunda post Pascha. 977
    SERMO XXuIII---In Litaniis. 1009
    SERMO XXIX.---In Rogationibus. 1035
    SERMO XXX.---In Ascensione Domini. 1085
    SERMO XXXI.---In Ascensione Domini II. 1197
    SERMO XXXII.---In festo Sancti Spiritus. 1203
    SERMO XXXIII.---In festo Sancti Spiritus II. 1265
    SERMO XXXIu.---In festiuitate Sancte Trinitatis. 1269





