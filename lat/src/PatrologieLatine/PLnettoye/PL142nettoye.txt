
PATROLOGIAE TOMUS CXLII.

S. BRUNO HERBIPOLENSIS EPISCOPUS / S. ODII O ABBAS CLUNIACENSIS / BERNO ABBAS AUGIENSIS / GREGORIUS uI / CLEMENS II / ROMANI PONTIFICES / RODULPHUS GLABER / WIPPO PRESBYTER

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE 1853


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR

PATROLOGIAE TOMUS CXLII.


S. BRUNO HERBIPOLENSIS EPISCOPUS,



S. ODII O ABBAS CLUNIACENSIS,



BERNO ABBAS AUGIENSIS,



GREGORIUS uI,



CLEMENS II,



ROMANI PONTIFICES,



RODULPHUS GLABER,



WIPPO PRESBYTER,

ETC.

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE 1853


uolume title page
SAECULUM XI.

S. BRUNONIS

HERBIPOLENSIS EPISCOPI,

S. ODILONIS ABBATIS CLUNIACENSIS,



BERNONIS AUGIENSIS ABBATIS,



OPERA OMNIA,

NUNC PRIMUM IN UNUM COLLECTA, AD EDITIONES MELIORIS NOTAE RECOGNITA, ORDINATE DISPOSITA, AUCTA ET EMENDATA. ACCEDUNT

GREGORII uI,



CLEMENTIS II,

ROMANORUM PONTIFICUM,

EPISTOLAE ET DIPLOMATA;



RODULFI GLABRI,



WIPPONIS PRESBYTERI,



OPUSCULA HISTORICA.

Intermiscentur GUIDONIS DE CASTELLIONE REMENSIS ARCHIEPISCOPI,

OLIuAE AUSONENSIS,



uASONIS LEODIENSIS,



GERARDI I CAMERACENSIS,



HUGONIS LINGONENSIS,



HALINARDI LUGDUNENSIS,



IORDANI LEMOuICENSIS,

EPISCOPORUM;

SEIFRIDI ABBATIS TEGERNSEENSIS,



ODORANNI MONACHI S. PETRI uIuI,



HELGAUDI FLORIACENSIS MONACHI,



ANSELMI MONACHI S. REMIGII REMENSIS,

SCRIPTA uEL SCRIPTORUM FRAGMENTA QUAE SUPERSUNT. ACCURANTE I.-P. MIGNE, BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS UNICUS.
uENIT 7 FRANCIS GALLICIS

EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE 1853


ELENCHUS AUCTORUM ET OPERUM QUI IN HOC TOMO CXLII CONTINENTUR.



SANCTUS BRUNO HERBIPOLENSIS EPISCOPUS.
    Expositio in psalmos, col. 50.---Commentarius in Cantica, col. 530.---Commentarius in Orationem Dominicam, Symbolum apostolorum et fidem Athanasii, col. 562.

GREGORIUS uI PAPA.
    Epistole et diplomata, col. 574.

CLEMENS II PAPA.
    Epistole et diplomata, col. 578.

OLIuA AUSONENSIS SIuE uICENSIS EPISCOPUS
    Sermo in natali S. Narcissi episcopi, col. 591.---De conuersione beate Afre, col. 594.---Epistole, col. 599.

RODULFUS GLABER CLUNIACENSIS MONACHUS.
    Historiarum libri quinque, col. 611.---uita S. Guillelmi abbatis Diuionensis, col. 698.

SEIFRIDUS ABBAS TEGERNSEENSIS.
    Epistole, col. 719.

uASO LEODIENSIS EPISCOPUS.
    Epistole, col. 763.---Charta, col. 765.

ODORANNUS MONACHUS S. PETRI uIuI.
    Chronicon, col. 769.---Historia translationis SS. Sauiniani, Potentiani et sociorum, col. 777.---Opuscula XIII, col. 799.---Hymnus in S. Sauinianum sociosque eius, col. 826.---Epitaphia Senonensia, col. 830.

S. ODILO ABBAS CLUNIACENSIS u
    Epistole, col. 939.---uita B. Maioli abbatis, col. 943.---Hymni Iu in uigilia B. Maioli, col. 962.---uita Adalheide imperatricis, col. 963.---Miracula eiusdem, col. 983.---S. Odilonis sermones, col. 991.---S. Odilonis Credulitas, col. 1035.---Carmina sacra et preces, col. 1035.

BERNO ABBAS AUGIAE DIuITIS.
    De officiis ecclesiasticis, col. 1055.---De celebratione Aduentus Domini, col. 1079. De ieiunio Quatuor Temporum, col. 1087.---Opuscula de musica, col. 1097.---Epistole, col. 1156.---uita S. Meginradi, col. 1176.---uita S. Udalrici, col. 1183.---Carmina, col. 1203.

WIPPO PRESBYTER, CONRADI SALICI ET HENRICI III IMPP. SACELLANUS.
    uita Conradi Salici, col. 1217.---Panegyricus Henrici III, col. 1249.---Prouerbia, col. 1259.

HELGAUDUS FLORIACENSIS MONACHUS.
    uita Roberti regis, col. 1267.

GERARDUS I CAMERACENSIS EPISCOPUS.
    Acta synodi Atrebatensis in Manicheos, col. 1269.---Epistole, col. 1313.

HUGO LINGONENSIS EPISCOPUS.
    De corpore et sanguine Domini, col. 1325.

HALINARDUS LUGDUNENSIS EPISCOPUS.
    Epistole, col. 1345.

IORDANUS LEMOuICENSIS EPISCOPUS.
    Epistola ad Benedictum uIII, col. 1349.---Diplomata duo, col. 1351.---Acta concilii Lemouicensis II, col. 1353.

GUIDO DE CASTELLIONE REMENSIS ARCHIEPISCOPUS.
    Diplomata, col. 1405.

ANSELMUS MONACHUS S. REMIGII REMENSIS.
    Historia dedicationis ecclesie S. Remigii Remensis, col. 1415.






Main uolume text





ANNO DOMINI MXLu.
SANCTUS BRUNO HERBIPOLENSIS EPISCOPUS.



SANCTI BRUNONIS OPERA. POST REYSERI ET COCHLEI CURAS RECENSUIT HENRICUS DENZINGER, IN UNIuERSITATE HERBIPOLENSI THEOLOGIAE PROFESSOR.





PROLEGOMENA.



I. De S. Brunonis uita et rebus gestis.


1. S. Bruno  Herbipolensis s. Wirzeburgensis episcopus, ex illustri ducum Saxonie, Franconie et Carinthie prosapia, que Ottones et Franconicos Cesares germinauit, ortus est, patre Conrado  I, Carinthie duce et matre Mathilde, Hermanni II ducis Alamannorum, filia. Consanguineos habuit Gregorium u, summum pontificem et imperatores Conradum II et Henricum III. Que genealogia ut uno intuitu pateat, integrum arborem subiicimus.
[Figure: [Genealogia] 11Kb]

 Brunonem nostrum filium fuisse Conradi I ex Mathilde, ex iis patet, que Hermannus Contractus ad a. 1034 de eius genere tradit  , eum filium fuisse ex Mathilde Cuonradi ducis, si conferas cum iis que ad a. 1024 de iuniore Conrado prodit  , eum item  filium fuisse Cuonradi ducis ex Mathilde. Ex quo recte conclusit P. Aemilianus Wssermann  , Brunonem nostrum et Conradum II, Carinthie ducem, eiusdem patris ac matris filios fuisse. Hinc patet quantopere errent ii  , qui Conradum II patrem  Brunonis faciunt, quod et ex eo capite falsum esse apparet, quod Conradus iste anno 1039 immatura morte, ut aiunt annales Hildesienses  defunctus sit, Bruno uero iam canus a. 1045 diem supremum obierit. Patet porro falsissimum esse, Brunonem ex comitibus de Querfurt fuisse oriundum  , uel matrem habuisse Mathildem de Quernfurt, filiam Gebhardi de Quernfurt et Sophie de Mansfeld, ut alii  autumarunt. Fabula ista licet a multis et grauibus auctoribus tradatur, nullis tamen antiquitatis monumentis nititur, imo tabulis Quernfurtensium genealogicis  refutatur et exinde ortum traxit; quod Brunonem nostrum quidam cum S. Brunone, episcopo et martyre atque Borussie apostolo a. 1009 pro fide interfecto, qui reuera comes de Quernfurt  fuit, confuderint, alii uero, licet utrumque distinguerent, fama illa Brunonem Herbipolensem ex eadem Quernfurtensium stirpe fuisse, decepti, genealogiam composuerint, que omni caret fundamento.

Ex eadem sancti nostri genealogia uerosimile fit admodum, eum nomen Brunonis a patruo Brunone, qui postea Gregorius papa u fuit, sortitum fuisse.

2. Quid ante episcopatum gesserit Bruno, memoria prorsus intercidit, nisi quod eum prepositum uII summi templi Goslariensis fuisse, ex monachi Hamerslebiensis narratione de basilica Goslariensi eiusque prepositis  discamus.

3. Cum Conradus II imperator a. 1034 Quadragesime tempore Wirzeburgi comitia celebraret  patruelem suum Brunonem, consentiente unanimiter  clero  in Meginhardi defuncti locum, ecclesie Herbipolensi preponi curauit et in eius gratiam iisdem in comitiis sedis priuilegia amplissime confirmauit  . Bruno uero in die Pasche  que tunc 14 Aprilis fuit S. Burchardi locum, episcopus XIX, occupauit; porro feria quinta post Pascha Meinunge homagium suscepisse  et a Gebhardo  Iu comite de Henneberg, mareschalli munere pro more fungente introductum fuisse  , memorie traditum est.

Non desunt, qui anno 1033  episcopum factum dicant, diuersumque diem incepti episcopatus tradant  .

uerum probatissimi quique auctores  in annum 1034 consentiunt. Cumque certum sit, Brunonem 27 Maii 1045 diem supremum obiisse, porro eum annos 11, mensem 1, dies 14 in cathedra Herbipolensi sedisse, dubitari nequit, eum a. 1034 episcopatu potitum fuisse, cum tantidem temporis a 14 Aprilis 1034 ad 27 Maii 1045 usque defluxerit.

3*. Bruno, in episcopum promotus, uere se a Deo datum, ut eum Annales Hildesienses  uocant,  ostendit: »uir erat, ut ait Trithemius  , per omnia Deo et hominibus acceptus, iustus, doctus et christiane legis cultor et propagator integerrimus.« Episcopus factus, pergit idem abbas Spanheimensis »in omni sanctitate et iustitia omni tempore diligentissime studuit et omne bonum quod uerbo docuit, prius opere demonstrauit.«

Eluxit uero presertim inter sanctissimi uiri uirtute eximius quidam cultus diuini zelus. Hinc elaboratum magno labore opus, cui preludimus, in Psalmos, quod S. Kiliano offerens ecclesie sue cathedrali donauit; huic uel consecrata maxima solemnitate uel extructa atque ornata summa liberalitate templa.

Anno Christi 1034, 7 sept. Bruno sacellum S. Benedicti monasterii in Schwarzach a Wolfgero abbate extructum consecrauit  .

Anno 1036, 8 kal. Iun. dedicationi ecclesie Bustorfiane apud Paderbornam Bruno a Meinwerko episcopo adscitus una cum S. Bardone Moguntino et Herimannus Coloniensi archiepiscopis interfuit,  quorum adhibito consilio se ecclesiam cum canonicorum collegio extruxisse in diplomate donationis testatus S. Meinwerkus, Paderbonensis episcopus  .

Eodem anno 1036 die 15 Aug. curiam quamdam in Paderbornensi episcopatu sitam Sunrgk nomine quam ex paterna hereditate, facta cum fratre partitione  , possidebat, que, teste Frisio, 200 marcas argenti  ferebat Deo et S. Kiliano obtulit, hoc est ecclesie sue cathedrali que tunc S. Kiliani uocabatur, donauit; duplexque preterea tributum ex eadem uilla singulis annis ecclesie eiusque clero soluendum procurauit. Cuius donationis diploma authenticum prolegomenis nostris integrum subdidimus. Que ut magis firmarentur, Bruno nedum in festo S. Iohannis Baptiste post sermonem ad populum habitum, id  se facturum publice edixit, ut si quid a quoquam obiici posset, libere proferendi tempus haberet; sed Moguntiam etiam proficiscens subsistentes ibidem Conradum II imperatorem et episcopos S. Bardonem Maguntinum et Rothonem Paderbornensem, ut Herbipoli festum uirginis Assumpte secum celebrarent et donationi ut testes assisterent, inuitauerat  . Imo et tabule eree insculptam in ecclesia Sunuyk affigi curauit. Ea tamen predia postmodum ad episcopos Paderbornenses cesserunt, iamque seculo XuI ineunte apud Herbipolenses, amplius non erant  .

Die Pentecostes anni 1042 ecclesiam S. Burchardi Herbipolitanam a Willemutho, eiusdem monasterii abbate, 1033 inceptam et modo feliciter ad  fastigium perductam in honorem S. Trinitatis,  S. Crucis, Marie Deipare, S. Andree apostoli, S. Burchardi et S. Remigii dedicauit, assistentibus Suidgero, Bambergensi episcopo, qui postea Clemens II summus pontifex fuit, Heriberto Eichstettensi, Seuero Pragensi, Cadalo Citizensi, et Ehrenfrido Bullanensi  .

Eodem anno 1042, die S. Burchardo sacra, que est 14 Oct. a Gozonanno, Eichstettensi episcopo, inuitatus, astitit dedicationi ecclesie S. Walburgis. Cumque episcopus iste tertio post die prematura morte, abreptus fuisset, Brunoni sepeliendi officium obtigit  .

Plurimas denique ecclesias et scholas in propria diocesi uel extruxit uel redditibus dotauit  .

Maximam uero sanctissimi presulis solertiam  ipsa cathedralis ecclesia sibi uindicauit, quam male structam et uetustate ruinosam a. 1042  a fundamentis erigere instituit, totumque patrimonium in extruendam ornandamque impendit  anno denique 1043 presbyterium et subiacentem cryptam absoluit  . Unde in parte apsidis exteriori adhuc uidetur insculptum eius monogramma, de quo plura postea dicemus. Non id tamen assecutus est piissimus presul, ut ecclesiam, quam restitui curauerat, ipse Deo consecraret. Antequam iter in Hungariam, quod ultimum fiat, aggrederetur, iam crypte dedicationem parauerat; uerumtamen morte prereptus alteri opus perficiendum reliquit, qui fuit S. Bardo, dictus Chrysostomus, archiepiscopus Moguntinus. Die igitur 15 Iunii 1045, que uigesima prima post  Brunonis obitum fuit, consecrata est  .

 4. Nec minor fuit S. Brunonis in pauperes cura, siquidem ex eiusdem curie Sunryk dicte redditibus, quibus cathedralem ecclesiam ditauerat, singulis annis per totam Quadragesimam duodecim pauperes nutriri, feria uero sexta in Parasceue uestiri etiam iusserit  .

5. Tante Brunonis uirtutes magis quam sanguinis uincula eum imperatoribus Conrado II et Henrico III acceptissimum reddidere. Neque tamen is erat Bruno, qui politicorum more aulam regiam sequeretur et regum gratia sibi consuleret, sed ea qua pollebat auctoritate, ut ecclesiis prodesset, atque preclara queque promoueret, usus est, quod sequentibus exemplis probabimus.

Cum a. 1040 Auguste comitia celebrarentur,  Brunonis nostri aliorumque episcoporum interuentu Henricus rex ecclesiam in Rinichnach monasterio Altahensi 16 Kal. Febr. attribuit  .

Paulo post 9 Kal. Febr. eiusdem anni Brunonis et Thietrici Metensis interuentu Henricus comitatum Hasbanie ecclesie Leodiensi concessit  .

Anno sequente 1041 alterum prestantissimum beneficium eidem ecclesie Leodiensi prestitit. Cum enim in episcopum ibidem electus fuisset Wazo, uir pius ac doctus, et ad regem, qui Ratisbone, Bohemos aggressurus, morabatur, consensus regii impetrandi causa missus fuisset, multi aulicorum electionem sine regio fauore factam cassam esse et ex capellanis regiis aliquem, qui non tantum preesse, sed et prodesse sciret, promouendum, causabantur.  Iamque regis iuuenis animus in id propendebat, ut ad Leodienses alterum destinaret, nisi ex uniuerso cetu Bruno solus cum Herimanno Coloniensi restitissent, annumque regis et procerum ad saniora traxissent  .

Anno 1042 3 Ian. Henricus rex in Heeresheim Brunoni eiusque ecclesie uaria predia in pago Cochengaw ad Cocheram sito, in Sindringen nempe, Suemeilendorf, Gerolzhagen et Buch concessit  . Huius etiam donationis actum in appendice addidimus.

Eodem anno Brunonis instinctu Gozmannus ex comitibus de Rothenburg, clericus Wirzeburgensis,  in cathedram Eichstettensem, defuncto fratre Heriberto uacantem, promotus est  .

Henricus rex, a. 1043 ex Pannonia redux, Ulme colloquium generale habuit. Post Constantiam tempore synodi cum quam plurimis episcopis uenit; die autem indulgentie; que est feria 5 in Cena Domini, cum episcopo Constantiensi gradus confrendens, suos subditos ad pacem hortatus est edictoque pacem firmauit, omnibusque, qui se lesissent, ex christiane legis instituto publice condonauit  . Interciderunt quidem monumenta, quibus in specie probare possemus, Brunonem nostrum inter auctores tam egregii edicti fuisse. uerumtamen presumendum est, cum utpote imperii principem conciliis interfuisse; et ex similiter actis uero admodum  simile est, eum pre omnibus illis annumerandum, qui regi rem adeo inauditam atque germanorum illius eui moribus adeo repugnantem suaserunt.

Tribuitur etiam a plurimis Brunoni nostro insigne eiusdem generis factum, quod in obsidione Mediolanensi a. 1037  accidit. Narrant Conradum imperatorem perduelles quosdam Longobardie episcopos, inter quos et Mediolanensem, in uincula coniecisse. Hic uero cum custodia euasisset, rex eum insecutus Mediolanum per integrum annum obsedit, aliumque in eius cathedram suffecit. Cum igitur Conradus castrum quoddam S. Ambrosii prope Mediolanum Curbitum dictum obsideret, die Pentecostes, cum celum antea serenum fuisset, horrenda tempestas exorta est tantaque fulgura, ut  multi homines et equi in castris perimerentur, quidam etiam pre horrore mente caperentur. Eos uero qui extra castra fuerant, reduces nichil se de tempestate sensisse dicebant. Imperatorem uero eodem tempore misse astitisse, episcopum autem Brunonem, Bertulfum imperatoris secretarium aliosque testatos esse, se S. Ambrosium uidisse, grauia regi minitantem, nisi obsidione cederet.

Wippo presbyter imperatoris familiaris, qui uitam Conradi scripsit, tempestatem memorat, de uisione tacet  .

Multi indefinite Brunonem episcopum nominant  , quin eius sedem indicent, cum tamen  plurimi ea etate Brunones episcopi fuerint.

Brunonem uero nostrum uno ore omnes Herbipotenses  fuisse ac tunc missam presente imperatore cantasse dicunt, adeoque in ipsas proprii Herbipolensis lectiones hec historia admissa atque in ecclesiis nostris est depicta. Est uero scriptor annalium Hildesiensium, cuius uerba annaliste Saxoni  etiam inserta sunt, qui suspicionem aliquam mouet, ne Bruno noster cum Brunone Mindensi  confusus non fuerit. Nimirum tradunt isti, Brunonem Mindensem ipsa illa Pentecostes die, que tempestate infesta fuit, in campo prope Mediolanum, astante rege et proceribus, episcopalem unctionem ab Herimanno, Coloniensi archiepiscopo, suscepisse; de apparente tamen atque a Brunone uiso Ambrosio  silent. Prepropere sane P. Aemilianus Ussermann  dixit alios uisionem illam Brunoni Mindensi tribuere, eum nequaquam illi de uiso a Mindensi Ambrosio loquantur; prepropere editores Pertziani, in indice uel in notis, ubi Bruno episcopus indefinite in textu scriptorum uocabatur, Mindensem indigitarunt. Non negamus tamen aliquid dubii exinde oriri. uerumtamen cum uero simillimum sit, Brunonem nostrum Conradum in Italiam secutum fuisse, cum eum ad id uasalli officium adegerit, atque eum crebris uicibus regis aulam secutum fuisse uideamus, cum porro inter illius presulis consecrationem diuina illa pati potuerit, nichilque decretorium obstet; censemus, ea que in ecclesia nostra hucusque tradita atque admissa fuere, sua possessione non esse turbanda.  Nonnulle tamen circumstantie incerte remanebunt  .

6. Cum denique Bruno Henricum III in Hungariam, ut Petrum regem restitueret, proficiscentem sequeretur, accidit infaustissimus ille casus, qui sanctissimum presulem suo gregi eripuit. Cum enim rex circa festum Pentecostes in castrum ad Danubium ex aduerso oppidi Ips situm, Besenburg,  dictum, diuertisset, solarium quoddam  uetustum ascendit eum Brunone Herbipolensi, Alamanno, abbate monasterii in Suessenstein, non longe a castro siti, et Reichhilde, uidua Alberti, comitis de Ebersberg, que defuncto in precedente Quadragesima marito, tunc castelli domina erat. Dum uero comitissa regem rogaret, ut nepoti suo ex fratre, Welfoni nempe III, feuda a marito possessa concederet, solarium pre nimia uetustate corruit. Rex in balneum subiacens lapsus, incolumis euasit, Reichhildis et abbas Alamannus sine induciis extincti sunt, Bruno grauissime lesus usque ad septimum uel octauum diem, qui feria II post Pascha fuit, uitam protraxit. Ita Auentinus et Frisius  .

Errant tamen isti auctores et eos secuti Iohannes Mueller Herbipolensis, Adlsreiter Brunnerusque Boici  chronographi cum fabulam quandam de spectro, quod paulo ante casum Brunoni infausta predixerit, admittunt. Narrant enim, cum nauis, que episcopus uehebatur ad uorticem illum, qui Danubium in illa regione infestum reddit, peruenisset, stetisse in monte spectrum quoddam atri coloris, quod Brunonem ita allocutum sit: »Ego, episcope, sum malus genius tuus; meus eris, quocumque ieris; modo quidem tibi parcam, sed mox me iterum uidebis.« In ipso loco usque ad a. 1530 stetisse turrem, quam diaboli dictitabant. Hac de fabella Baronius in notis ad martyrologium Romanum Auentinum, quod sanctitati Brunonis a Romanis pontificibus commendate obsit, acriter carpsit. Que sane a plebecula inuenta est, que, cum sibi in mentem inducere non  posset, sanctissimum uirum tam infelici casu extinctum fuisse, id sibi aliter extricare non ualuit, nisi odio diaboli actum esse. Dies Brunoni emortualis fuit 27 Maii 1045 et de anno quidem nulla dubitatio. Diem uero diuersimode indicant auctores, ita tamen ut monumentorum pondus et numerus diem 27 Maii certissimam plane reddant  .

Hermannus quidem Contractus et ex eo Bernoldus  eum 7 Kal. Iunii ad superos euolasse dicunt.  Quod quidem transmittendum erat, nisi Andreas episcopus Wirgeburgensis in statutis synodalibus a. 1314  legem tulisset, que postea a Wolframo 1329 et a Gottfrido Iu a. 1446 in sua statuta ad uerbum suscepta est: diem nempe Brunonis anniuersariam »Sabbato post diem S. Urbani, quo feliciter diem extremum clauserit« celebrandam esse. Aiunt porro qui huic diei fauent, diem illum fuisse illo anno 26 Maii. uerum id oppido falsissimum est undequaque. Nam Pentecosten illo anno 7 Kal. Annales Corbeienses  tradunt fuisse, proindeque dies S. Urbani, que 8 Kal. est, fuit ipsum Sabbatum in uigilia. Porro Brunonem feria 2 post Pentecosten defunctum testatur Frisius. Hinc non dubito uel errasse Andream uel textum corruptum,  et legendum esse, altero uel secundo post S. Urbani die, quo Frisius in cathedrali celebratum fuisse anniuersarium, consonante libro ceremoniarum ecclesie cathedralis antiquissimo, testatur.

Errore denique, qui longa serie auctorum propagatus est, factum est, ut in martyrologiis Galesiniis eumque secuti Baronius et Canisius  festum S. Brunonis in diem 17 Maii reposuerint; imo ut ecclesia Herbipolensis, Romane fidelissima filia, Martyrologium Romanum secuta, eumdem diem susceperit, cum alius ex propriis monumentis admittendus sit.

Sederat igitur in S. Burchardi cathedra Bruno per annos 11, menses 1, dies 14. Nonnulli annos 12, uel menses 2 inducunt  . Illud uero fidissima  monumenta  testatum reliquerunt.

7. Brunonis sacrum corpus ab officialibus Herbipolim translatum est, aiuntque  ipsos modum luctuosissimi exitus aliquanto tempore reticuisse, ne plebs nimio dolore turbaretur. Sepultus est in crypta ecclesie cathedralis, quam ipse edificauerat, iamque consecrare molitus fuerat. Epitaphium ipsius huiusmodi fuit: »Anno Domini MXLu uI Kal. Iunii obehit Bruno episcopus fundator  .

Supersunt et alia Brunonis monumenta, que mentione non sunt indigna: et est preprimis eius casula, que in ecclesia cathedrali asseruatur, circumquaque clausa, coloris uiolacei et quondam opere phrygio deaurata, que uberius describenda foret, nisi manus uandalice deuastassent. Hac casula utebantur  in anniuersario, quod usque ad a. 1616 in Brunonis memoriam celebratum est.

Alterum quod eruditos multum exercuit, est eius monogramma, quod in parte exteriore apsidis ecclesie cathedralis insculptum est et in nummis episcoporum Wirzeburgensium, qui et duces Franconie Orientalis erant et inde a Meginhardo, Brunonis predecessore, cudende monete ius exercebant, usque ad seculi Xu finem occurrit et est huius forme:
[Figure: [Forma] 1Kb]

Nos, que de eius sensu a diuersis dicta sunt, hic non repetemus, sed de hac re ad eum  remittimus, qui nodum egregie soluit, et huius signi uim eo exposuit, ut uerba sint, Bruno episcopus.

 Eius domum, nescio quo fundamento, aiunt fuisse in loco qui dicitur Braunshof, non longe ab ecclesia cathedrali. Bruno stature pregrandis erat, ut ex eius reliquiis concludere licet, capite pro statura non admodum magno, capillis cum obiit iam canis  . Eius memoriam et in hoc honore prosecuti sunt rex et Herbipolenses, quod eius nepotem, Adalberonem, in eius locum suffecerunt  .



II. De Brunonis sanctitate et cultu.

8. Bruno defunctus magnam post se sanctitatis existimationem reliquit. Inter episcopos illius eui sanctitate et scientia prestantes iam a scriptore uite S. Meinwerki apud Leibnitzium  recensetur et ex testimoniis miraculorum, que infra damus, sequitur eum seculo XII exeunte et XIII ineunte a populo  christiano sanctum dictitatum et ut sanctum inuocatum fuisse. Dein creberrime beatus  dicitur et sanctus  , et a Deo datus  et uenerabilis  . Eum editor psalterii Reyserianus seculo Xu exeunte uocat »preclarum episcopum religione et uita sanctum,« aitque »uirtutum operibus effulsisse et commissum sibi a Domino gregem et opere et exemplo semper pauisse.« Ceui Trithemii de eo iudicium, quod et libro de Scriptoribus repetit, supra dedimus. Chronographi Herbipolenses omnes consonant, preter unum Ioannem Mueller, qui ore infrunito ausus est dicere, eum inter sanctos numeratum non obstantibus diaboli in spectri forma apparentis uerbis. Quod nos cum fabella illa respuimus indignabundi, ex qua etiam si uera esset nequidem  illud sequeretur. Neque ipse Auentinus, qui hec primus narrauit exinde aliquid sanctitati Brunonis contrarium conclusit.

uerum testimonium de sui serui sanctitate maius testimonio hominum exhibuit ipse Deus, per miracula, quibus uiuus  et post beatum finem coruscauit.

9. Confluentibus uero ad eius sepulchrum hominibus, cum crebra ibidem perpetrarentur miracula iam a. 1202 sub Conrado de Rauensburg publica auctoritate conscripta sunt, cuius actus instrumentum prolegomenis adiecimus. Hermannus uero I de Lobdenburg  solemnem legationem a. 1237 Romam destinauit, ut a Summo Pontifice eius canonizationem impetraret  . Gregorius IX, qui  tunc Petri tenebat cathedram, a. 1238, Breue ad abbates de Brombach et Schenthal, ordinis Cisterciensium et ad priorem fratrum Predicatorum Herbipolensium direxit, quo illis miraculorum examen committebatur. Quod et ab ipsis prestitum fuisse, patet ex litteris ad eosdem ab Innocentio Iu, qui interim sedem Romanam occuparat a. 1246 directis, in quibus ex relatione commissariorum de miraculis plene constare ait. Huic relationi preter actum a. 1002 forsan inseruierat illud, quod secundo loco in appendice damus. Concordat sane tempus quo primum miraculum dicitur peractum, annus nempe 1237. uerumtamen Pontifex requisiuit, ut de uirtutibus, cum testes oculati afferri non possent, ex fama et scriotis documentis testimonia adhuc  afferrentur.

Interim Herbipolensis episcopus Hermannus sacri corporis eleuationem et solemnem canonizationem parans, pecunias colligit a peregrinantibus et aliis, presbyterium et cryptam ecclesie cathedralis, in qua Bruno iacebat, instaurare et ornare instituit. Ab episcopis et capitulis ecclesiarum Germanie complurium indulgentie etiam illis concesse sunt, qui ad canonizationem Brunonis et ad ecclesie cathedralis instaurationem eleemosynis contribuerent  , uerumtamen tota pecunia in reficiendas edes insumpta, totum negotium stetit.

10. Hinc factum est, ut Bruno ad hodiernam usque diem formaliter, ut dicere solent, canonizatus  non fuerit atque sufficienti fundamento caret, quod Trithemius in libro de Scriptoribus ait, eum in sanctorum Album relatum fuisse uel que coniiciunt Henschenius in Actis sanctorum Bollandianis  et Groppa  , intercidisse tantummodo diploma pontificium, Brunonem uero circa annum 1257 sanctis solemniter annumeratum. Nam certissimum est, nullum cultum, neque in hac nostra ecclesia illi exhibitum fuisse, antequam eius nomen in Martyrologium Romanum reciperetur, sed contra celebratum fuisse ad a. 1616 usque in tota diecesi eius anniuersarium, additis tantummodo in cathedrali propriis quibusdam cerimoniis, que in uulgaribus exequiis consuete non sunt  . Nihil plane de Brunone occurrit in Missalibus et Breuiariis Herbipolensibus  seculis Xu, XuI, XuII impressis. Imo expressis uerbis id testatus est Laurentius de Bibra, episcopus Wirzeburgensis , in litteris datis ad incolas oppidi Baunach, cum ab ipso peterent, ut sibi liceret, uictorem quemdam ibi quiescentem et miraculis, uti dicebant, coruscantem ut sanctum colere. Quod ipsis minime concessit cautissimus presul et ad id se maxime exemplo ecclesie sue cathedralis induci ait, »que Brunonem episcopum, licet is multis sit miraculis clarus, quia tamen canonizari hactenus eum non contigit, chorus noster eum ut sanctum non colit, sed dignis tamen defunctorum officiis eum non preterit  .«

Non pretermisere tamen Herbipolensis clerus  et populus summe in sanctissimum pastorem uenerationis signa edere, donec tandem concedente uniuersali Ecclesia more ecclesiastico pro sancto colere licuit.

Anno 1257 die 13 Sept., sedente Iringo episcopo, uetus sarcophagum lapideum Brunonis in nouum maius atque ornatius inclusum est, quod supra uetustum eminens apertum huic inde erat, ut in altaribus, sub quibus sancti iacebant in usu tunc erat, qua sepulchri forma usi homines postmodum sunt, ut per sepulchrum repentes uirtutem a sancto exeuntem sibi applicarent epitaphium insculptum est huiusmodi: »Anno Domini MXLu, uI Kalend. Iunii obiit beatus Bruno, fundator huius  ecclesie, sedit annis II, mense uno et diebus quatuordecim.« Eadem occasione sacra ossa panno serico purpureo inuoluta sunt atque in ipsam tumbam instrumentum huius modi, sigillo capituli munitum posuerunt. »Anno Domini MXLu, uI Kal. Iunii obiit beatus Bruno episc. Herbipolens. fundator huius ecclesie, qui sedit annis XI, mense uno et diebus XIIII et translatus est de loco, quo sepultus fuit ad istum locum, anno Dominice Incarnationis MCCLuII Ids Septembr. Pont. Dni pape Alexandri anno III et pontificatus Dni Iringi, episc. Herbipolensis anno quarto.« Seculo Xu, iterum apertum fuit sepulchrum, ut ex scheda papyracea, que 1699 est inuenta, liquet, que sic sonabat: »A die depositionis in hunc locum reliquiarum  bti Brunonis homo sartofagum non fuit apertum, usque ad annum MCCCC . . .  in crastinum Assumptionis uirginis gloriose per Reichardum decanum, Ioannem Giltmar custodem et Hein. de Wechmar, canonicos et prelatos huius ecclesie ob honorem reliquiarum predictarum.«

Eo etiam pre ceteris defunctis episcopis honorabatur S. Bruno, quod eius successores anniuersarium ipsius ab uniuersa diecesi celebrari preceperint. Ita Andreas episcopus in synodo habita 17 Maii 1314 statuit: »Item anniuersarium reuerendi domini Brunonis, quondam episcopi Herbipolensis, per nostros subditos ciuitatis et diecesis nostre sabbato post diem B. Urbani, quo feliciter diem extremum clausit, pergi precipimus iuxta consuetudinem  humiliter et deuote  .« Quod in statutis Wolframi a. 1329 et Gotfridi Iu a. 1446 denuo inculcatum reperitur.

11. Denique card. Baronius, litteris Pontificum nisus, quas supra allegabamus, S. Brunonis nomen in Martyrologium Romanum auctoritate Clementis X recognitum et a. 1590 Autuerpie recusum intulit.

Quo factum est, ut inde ab a. 1616 de Brunonis cultu publico in diecesim inducendo serio iterum cogitaretur. Illo anno anniuersarium abrogatum est, quod in cathedrali quotannis in Brunonis memoriam celebrari consueuerat. Remansit pridiana processio et tumbe thurificatio, sed ritu exequiarum amoto; et pro missa defunctorum substituta est solemnis de SS. Trinitate, que usque ad a. 1699 retenta sunt.  Sequenti a. 1617 Martyrologium Romanum Wirceburgi in usum Herbipolensium impressum est; a. 1616 miracula Brunonis ex documento a. 1202 typis publici iuris facta sunt, quod et iterum 1657 prestitum est.

uerumtamen ea fuit antistitum Herbipolensium erga ecclesiasticas leges obseruantia, ut etiam postquam  in publicos ecclesie fastos relatus fuisset Bruno, quod sane canonizationi equiualere uidetur, religioni tamen sibi duxerint, eum honoribus sanctis competentibus prosequi. Licet a Ioanne Philippo de Schenborn ritus Romanus in diecesi introductus fuerit et Proprium Herbipolense 1665 ad normam breuiarii Romani typis mandari curauerit, Brunonis tamen festum inter sanctorum nostrorum officia non est recensitum. Primum quod nobis occurrit officii in Brunonis honorem instituti monumentum est Proprium Canonicorum regularium S. Augustini in Heidenfeld anni 1689, ubi officium Brunonis, ab hodierno tamen diuersum, habetur.

Anno denique 1699 Iohannes Philippus II de Greifenklau sacrum Brunonis corpus eleuari iussit,  festumque cum officio in diecesi uniuersa celebrandum indixit. Sacra ossa, que teste Phil. Guil. uirtung de Hartung, medicine tunc in alma Iulia professore suauem efflabant honorem, quem pro naturali habendum minime esse censuit, ab ipso apte disposita, iuncta atque pontificalibus indumentis uestita sunt, et 29 Sept. nouo altari in crypta a Georgio Henrico de Stadion, decano capituli extructo imposita.

Septingentis a morte L. Brunonis elapsis annis a. 1745, regnante Friderico Carolo de Schenborn a die 17 Maii ad 23 usque solemnissime iubileum celebratum est. Post uero a 1749 cum crypta iterum renouaretur atque dilataretur, sarcophagum lapideum, quod primum fuit S. Brunonis sepulchrum,  in ipsam ecclesiam translatum est, ut altaris, quod decani dicunt, mensam exhiberet, atque ipse sanctus in eodem ipso altari repositus; mox uero sacrum corpus in altare S. Martini delatum fuit, ubi ad hodiernam usque diem in pace sepultum est atque fidelium deuotione frequentatus  .



III. De Brunonis scriptis.

12. Quod in uita Brunonis describenda uidimus sepissime, eum, cum plurimi ea etate Brunones scientia uel uirtutibus insignes, uixerint cum aliis cognominibus confusum fuisse, id preprimis cum de scriptis inquirendum est, nobis occurrit. Statuamur igitur pro firmo fundamento, nullum est aliud Brunonis scriptum, quod ad nostram etatem deuenerit, uel fidis antiquiorum testimoniis commendetur  preter commentarium in Psalmos, cantica, orationem Dominicam et Symbola, quod iteratis curis edere suscepimus. Illum etiam contra Simoniacos scripsisse contendit anonymus Mellicensis De scriptoribus ecclesiasticis  . Nos uero certissime in eo erratum fuisse admittimus, cum nullum preterea uestigium extet, quo hoc opus Brunoni adscribi  queat, iamque Trithemius, qui sec. Xu, in hac nostra ciuitate Herbipolensi abbas S. Iacobi Scotorum fuit, testetur: »Si quid aliud scripsit, ad me non peruenit. »Falsus est oppido Georgius Galopinus, cum sub nostri Brunonis nomine commentarium in Pentateuchum Duaci 1608 edidit. Nam Brunonis Astensis, abbatis Cassinensis, post uero episcopi Signiensis, qui eodem seculo exeunte uixit, esse, nullus negabit, qui ea leget, que inibi  de controuersia habentur, auctorem inter et archidiaconum Beneuentanum de ecclesia Sipontina agitata. Qui uero ei conmentarios in Pauli epistolas uel prouerbia Salomonis adscribunt, ut Guil. Eisengrein  , uel cum Brunone eodem Astensi, uel eum fundatore Carthusianorum confundunt. Huic  etiam uersus illi aduersus malos et hereticos sacerdotes tribuendi sunt, quos Ludewig in notis ad Frisii chronicon ex Selneccero et Aegidio Periandro tanquam nostri Brunonis factum attulit.

13. His igitur explosis, cuius generis genuinum eius opus in Psalmos sit, qualis scopus eius, quale pretium uideamus.

Florebat tuus quidem Herbipoli in domo Saluatoris schola, magistro tunc prestantissimo Bernulfo, cui precesserat Italus quidam ab episcopo Herbipolim euocatus et integra series uirorum pro illius eui conditione eruditissimorum, ita ut longe lateque schole Herbipolensis fama dilataretur multique ex ea ecclesiarum presules prodirent. Nihilo secus est presumendum cleri non exiguam partem pro temporum  barbarie eiusmodi fuisse, cui prouidendum diuersimode erat. Simile quid accidit in ueronensi diecesi, ubi multi erant, quibus Ratherius episcopus, ecclesie sue seuerissimus reformator in Itinerario  precipiebat, »ut unusquisque, si fieri posset, expositionem symboli et orationis Dominice iuxta traditionem orthodoxorum penes se scriptam haberet.« Uti uero temporis ratio ferebat, que, cum antiquiorum populorum ingenia senuissent, recentiorum uero infantiam adhuc agerent, nonnisi aliena congerere ualebat, ita et Brunonis opus mera compilatio est, undequaque ex Patrum scriptis collecta, ita tamen ut negare non possimus, iudicum atque crisin ex colligendi modo elucescere.

Prefationis Brunoniane partes suo loco propriis  auctoribus uindicabimus. Ipse uero commentarius in Psalmos ex sequentibus collectus est, quorum nomina prefixis initialibus litteris indicantur, nimirum: Augustinus ; Pseudobeda , qui sepius in argumentis occurrit, rarius in commentario; Cassiodorus , quo maxime usus est; Gregorius , qui nonnisi sexies occurrit; Breuiarium in Psalmos, Hieronymo  tributum. In Canticis Origenes  aliquoties, Rhabanus Maurus semel allegantur. Teste  editore Reyseriano uix ter decies occurrit, ut non integra auctorum uerba, sed eorum tantum sensus referatur.

Post singulos psalmos ex antiquissimo usu  addita est oratio quedam, que psalmi fructum quodammodo colligat, quod a concilio Agathensi a. 506, can. 30, prescriptum fuerat, ut post Antiphonas collectiones per ordinem ab episcopis uel presbyteris dicantur. Id in Hispaniis usu uenisse ex liturgia Mozzarabica apparet uerum idem et in Galliis prestitum fuisse dubitari nequit. Ee que apud Brunonem habentur, prima uice occurrunt apud Alcunium in officiis per serias  , tum apud Brunonem nostrum, deinde apud Ludolfum de Saxonia, seculi XIu auctorem, in commentario in Psalmos et  apud Georgium Cassandrum in collectione precum ecclesiasticarum. Eas seculo uIII antiquiores esse, inde deducit B. card. Thomasius, quod Romani psalterii lectionem sequantur, cuius usus longo ante Walafridum Strabonem tempore in Galliis desierat. Eas ex codicibus uaticanis restituit B. Card. Thomasius in suo Psalterio, nos uero, quibus incumbebat, Brunonem edere, eius lectionem ubique retinuimus.

Simile quid hac in re prestitit S. uolbodonius, episcopus Leodiensis a. 1020 defunctus proindeque Brunoni ceuus, quem Rainerus monachus, qui eius uitam scripsit ait propria manu scripsisse librum psalmorum, in quo unicuique psalmo compositam ex eodem et a se dictatam subiecit orationem. Que  tamen orationes, si eorum reuera uolbodonius auctor fuit, a nostris diuersas fuisse oportet.

Expositio orationis Dominice et symboli apostolorum per interrogationes et questiones disposite simillima est catechismo illi, qui in scrutiniis ante baptismum tunc adhuc habebantur, quorum exempla apud liturgicorum monumentorum collectores reperire est.

14. Maximi sane momenti nobis fuit indagare, qualis habendus sit textus psalmorum, quem Bruno suo commentario supposuit, utpote qui uetustissimum et in multis plane singulare nostre uulgate exemplar sit. Notandum preprimis ipsum Brunonem hunc suum textum in animaduersionibus criticis,  que hinc inde occurrunt  , a Romano Hieronymi psalterio et ea quam ex Hebreo immediate transtulit, uersione distinguere, imo semel et a Gallicana  , eamque »nostram translationem,« quasi ab aliis omnibus diuersam dictitare. Quod et editor Reyserianus, uir oculatissimus uidit; nam in prologo suo animaduertit: »nostrum istud beatissimi antistitis Brunoni psalterium in uerbis quandoque cum Hebrea ueritate aut Romana interpretatione concordans ab usitatis nostre Gallicane translationis  dictionibus dissonat . . . . . Punctatio quoque ex glossis Hieronymi, Augustini ac Cassiodori, uirorum utique doctissimorum in isto psalterio facta atque nonnunquam ex glossa unius aliter, quam alterius, facienda, in plerisque locis, a communi usitataque punctatione discrepat.«

uerumtamen, si rem accuratius examines, senties textum Brunonis esse Gallicanum Hieronymi psalterium multis licet in locis ab usitatissima illa, quam decantamus, forma discrepans; proindeque non errasse B. Card. Thomasium  et diuine Hieronymi bibliothece editores  , cum dixerunt Gallicanum psalterium cum obelis et asteriscis prima uice Brunonis, episcopi Herbipolensis, commentariis illustratum editum fuisse, nisi quod Bruno sepissime lectiones  habeat, que ab ipsis recepte non sunt in textum sue editionis, sed in notis tamen, ut codicum, presertim Palatini uariantes lectiones adduntur.

Porro et id uerissimum est, Brunonis lectionem sepius a Gallicano psalterio aberrare, qualis in quocunque codice est, atque Romanum sequi, imo uero uariantes haberi, que ad neutrum horum reduci queant. Triplex uia nobis se offerebat, qua eiusmodi singularitatis ratio detegi poterat. uel enim Bruno ipse Psalterium correxit, uel textum sequebatur ab Alcuino correctum, uel denique textus Gallicani psalterii apud Brunonem habebatur, qualis in Britannia sensim se formauerat, et a primis patrie nostre apostolis, qui ex insulis Britannicis uenerant, huc translatus fuerat. Brunonem ipsum textum correxisse,  non uidetur, cum in notulis criticis, de quibus supra diximus, nullibi correctorem agat, sed ad translationem iam usu firmatam appellet. Instituimus igitur collationem textus Brunoniani cum Alcuini opusculis in psalterium et commentario illo in Psalmos, qui falso quidem Bede tribuitur, originis tamen Britannice esse presumendus est. uerum textus psalmorum in opere Alcuini, cui titulus: Officia per ferias plane ad hodierni normam immutatus uisus est. In ipsius commentariis in psalmos penitentiales, graduales et centesimum decimum octauum, pauculos inuenimus locos qui cum Brunone et Romano a Gallicano textu discederent, multo plures in quibus a Brunone discrepabat. In conferendo Pseudobeda res melius cessit et certissime admittimus,  euidentiorem adhuc euasisse probationem, ni textus Bede ab amanuensibus aliisque immutatus fuisset, ita ut genuina ipsius lectio ex commentario ut plurimum nobis desumenda fuerit, et nisi pars non exigua psalmorum in illo commentario exposita non esset. Nihilominus inuenimus locos nouem  in quibus ille cum Brunone consonat contra Gallicanum et Romanum psalterium, quorum duo sunt  in  quibus saltem lectionem Brunonis sibi notam esse innuit, que nullibi preterea occurrit in codicibus Gallicani uel Romani textus. Quatuor porro erant  loci, in quibus cum Brunone et Romana translatione a Gallinana discedit. Brunonis igitur textus nobis uisus est illam formam Gallicani psalterii exhibere, qualis in Britannicis insulis temporis defluxu euaseserat, cum a Bonifacio, Burchardo aliisque inde in has nostras regiones translatum est. Eo forsan referendum est, etiam quod ait Walafridus Strabo  , psalterium Gallicanum habere Germanorum aliquos.

15. Opus suum Brunonem opportet infra quadriennium quod eius obitum precessit conscripsisse, cum Papiam grammaticum in prefatione  alleget, qui anno 1041 scripsit, de quo cf. Oudinum De  scriptoribus ecclesiasticis, t. I. col. 621 ed. Lips. De hoc ait quidem Albericus in Chronico: »Anno 1053, anno 13 imperatoris Henrici filii Conradi, Papias librum suum, uidelicet Elementarium doctrine erudimentum edidit, quod probatur per numerum annorum, ubi agit de etatibus seculi in prima littera, et enumerando pertingit ad hunc annum.« At in eo lapsus est Albericus; nam, ita si annos Henrici numeres, Papias a Brunone allegari non poterat, qui 1045 defunctus est. Henricus autem rex uiuente adhuc Conrado patre a. 1028 est coronatus, proindeque duplex in ipso est computus annorum: alter a coronatione tempus complectens, quo cum patre regnauit; alter a morte patris, cum solus regnare cepit. Hunc secutus est Albericus,  cum illum adhibere debuisset. Quod si facias annus 1041 erit Henrici decimus tertius.



Iu. Presidia critica---quid in hac editione prestitum fuerit.

16. Inter Brunonis codices primum sane locum tenebat Codex autographus religiose in ecclesia cathedrali, cui eum donauerat auctor, olim asseruatus, sumptuose scriptus, ut testatur editor Reyserianus. Cochlei tempore , ut ipse ait, adhuc in locuplete antiquorum uoluminum bibliotheca ecclesie Herbipolensis extabat. uerum cum belli Suecici tempore, uel ut alii uolunt, propter turbas a rusticis seculo XuI motas, bibliotheca sub tecto ecclesie cathedralis abscondita, nec nisi longo post tempore detecta fuisset, pene intercidit codex pretiosissimus,  qui longo studii critici labore nos liberasset. Sequitur Codex Saganensis, quo suppeditante Paulo Dulciario, decano capituli Budissenensis, in edendo Brunone usus est Cochleus. Quo deuenerit et iste nescimus.---Codex Ebracensis, seculi XIu, in Uniuersitatis Herbipolensis bibliotheca asseruatus, qui Brunonem reddit abbreuiatum integrum; in edenda hac editione contulimus.

 Editionum numerum, locum et tempus non sine multiplici errore indicarunt auctores bibliographi, Nos in bibliothecis tum huiatibus, tum Monacensibus accuratissimam institui inquisitionem curauimus et alias preter sequentes detegere non fuit.

Editio Reyseriana princeps, anno uti uidetur 1480 in folio minori herbipoli impressa. Censent periti hoc fuisse alterum Ieorii Reyser opus, quod post breuiarium hac in urbe impressit. Est autem hec editio ex autographo Brunonis, ut ipse editor notat, expressa.

Reyseri editionem his in quarto recudit Antonius Koberger, cuius editiones pro primis haberi solent.

Editio Kobergeriana I a. 1494 Norimberge  uel Colonie, ut habet Caueus.

Editio Kobergeriana II a. 1497 Norimberge uel  Auguste, ut contendit Reimmaun 

Editio Cochlei Lipsie 1533 in 4o edita a Ioh. Cochleo, notissimo Lutheri aduersario, atque Conrado a Thuengen, episcopo Herbipolensi dicata, patrocinantibus Georgio, Saxonie duce, fidei orthodoxe defensore constantissimo: Ioanne a Schleyer, episcopo Misnensi, et Paulo Dulciario, decano Budissenensi, qui legatum esse uoluit, a se pauperibus sacerdotibus relictum  . Duas de hac sua editione Cochlei epistolas a. 1532, seruauit Ioh. Bapt. Riederer  .

Hec Cochlei editio in Bibliothecis Patrum, Coloniensi 1618 t. XI et Lugdunensi 1677 t. XuIII recusa est.

Prodiit denique Herbipoli 1721 Psalterium Dauidis cum notis et commentariis S. Brunonis, quondam  episcopi Herbipolensis, alme congregationis maiori academice B. M. u. annuntiate Herbipoli oblatum in 12o, quod tamen uix Brunonis editionibus annumerandum est, cum commentarius plane immutatus fuerit ex Leblanc et aliis.

17. Quod ad presidiorum recensitorum ualorem attinet, pre primis excludamus opportet secundarias editiones omnes, remanebuntque conferende Reyseriana et Cochleana, porro codex, qui solus nobis presto fuit, Ebracensis. Inter hec primum locum absque dubio editor Reyserianus occupat, uir sagacissimus et qui sane critices principia sequebatur suo tempore uix non inaudita. Optime enim ille uidit, editoris non esse auctorem suum corrigere, neque exhibere, quid ille dicere debuerit, sed quid  dixerit. Hinc in prolegomenis late exposuit: »Quod psalteria propter diuersitatem temporum solam in uerbis repertam non sunt emendanda.« »Quod istud psalterium propter diuersitatem punctorum  et dictionum solum non sit ad formam aliorum emendandam, nec aliorum ad illud« et similia. Diuersa plane principia secutus est Cochleus, qui hunc sibi finem preposuerat, ut clericis et religiosis ad psalmos recitandos obligatis aptum quoddam ac compendiosum Psalmorum commentarium compararet. Huic ille maxima cura atque sollicitudine tenuit lectionem et punctationem autographi, quod pre oculis habebat, et ideo dure se in hoc psalterio laborasse ait. Hic uero que ad strictam grammatices normam dicta non erant, correxit, duriores structuras emolliuit, addidit atque mutauit obelos et astericos. Quod ex utriusque collatione apparet, cum Reyser illam constanter lectionem habeat, que minus elegans, minus grammatices regulis adaptata, in  textu uero illam, que minus consueta est. Quod uero eius auctoritatem firmat, id est quod codicem Ebracensem constanter sibi consonum habeat, ubi iste Brunonem in compendium non redegit, quibus de causis nos nullo modo dubitauimus, Reyseri textum ut plurimum restituere, licet eo ipso multum a uulgata Cochlei lectione recessuri eramus. Eiecimus etiam que Cochleus de suo addidit, commentarios canticorum, collationem cum Hebreo textu et alia eiusdem generis, cum nobis non Cochleus, sed Bruno edendus sit. Maximi uero nobis laboris opus fuit, Brunonis prefationem restituere, pro qua Cochleus propriam substituerat Codex multa omiserat, alia addiderat, atque ipse Reyser hac in parte propria quedam immiscuerat, ita tamen ut distingui a Brunonianis  queant. Nos igitur, deficientibus aliis presidiis textum prefationis quo meliori fieri potuit modo restituimus; in locis uero Patrum, ex quibus illam Bruno congessit, eius lectionem retinuimus.

Iam uero omnia nos expleuisse confidimus, quibus Brunonis operi preludendum erat, neque superest aliud prestandum, nisi ut publicas illis grates agamus qui consilio, opera, scriptis adiutores nostri fuerunt, imprimis uero reuerendo domino Antonio Ruland, theologie doctori atque in nostra hac uniuersitate Iulia summo bibliothecario, uiro rei nostre antiquarie ac litterarie peritissimo.

»Tibique  , o pater ter quaterque beate, et pontifex toto euo uenerande, felix Bruno, grates referimus. Impetra ut digne quoque moribus respondeamus. Dignissimas enim gratias agere est Deo fideliter seruire sanctorumque uitam imitari. Idipsum quoque ex Deo digne psallere et in psalterio proficere.«





APPENDIX DOCUMENTORUM.



I. Diploma quo S. Bruno Deo et S. Kiliano propriam uillam, Sonnenryk dictam, donat. 15 Aug. 1036.
[Ex Lunig, Specilegium ecclesiasticum des deutschen Reichs-Archius, t. XuII, p. 718, et Schaten, Annal. Paderbornenses. t. I, p. 508.]


BRUNO annuente diuina gratia Wirceburgensis episcopus.

Notum esse uolumus, nunc et semper potestati regie, omnique Pontificali dignitati, pariterque illustribus uiris, ducibus, marchionibus, comitibus, omnibusque Christi fidelibus, maxime autem successoribus nostris, quod curiam quandam in Paderbornensi episcopatu sitam ex re nomen habentem, Sunrike, id est regnum singulare, quam ex paterna possedimus hereditate, ob eterne remunerationis spem obtulimus Deo, sanctoque martyri eius Kiliano cum omnibus appendiciis suis, uidelicet ministerialibus,  litonibus mancipiis, agris cultis et incultis, pratis, pascuis, aquis, aquarumque decursibus, piscationibus, molendinis, siluis, uiis et inuiis, exitibus et reditibus, quesitis et inquirendis usque in secula seculorum. Hec uero ex sincera deuotione oblatio et iusta traditio nostra, quo ordine et tempore facta sit, quia non minus patere uolumus, scriptis approbamus, quod in die natiuitatis sancti Iohannis Baptiste, in ecclesia completo sermone ad populum, audiente clero et populo, a predicta curia propositum deteximus, sed effectui mancipare usque in diem assumptionis sancte Marie uirginis induciauimus, ut si forte quis per compositas rationes uoluntati et deliberationi nostre contradicere uellet, se tum presentie nostre exhiberet: super qua re accepto consilio ex prudentia fidelium nostrorum decreuimus annuatim, dum uiueremus confratribus nostris in festo beati Patroni nostri martyris Apostoli ad uestituram eorum quinquaginta marcas argenti procurare et supradictis predicte curie utilitatibus,  et de ceteris nondum expositis, nec in hac pagina exponendis, quia in duabus tabulis ereis concatenatis in capella Sunryke locatis literis legibilibus insculptis semper quantitas reperitur. De exitibus, et reditibus de cultis et incultis, et de singulis supra nominatis, que Sacerdoti, qui eidem presit capello Deo suisque seruiendo, queue nobis iustitia, seu summo uillico nostro debeatur, reperiuntur. Et attinentes proprietati nostre ministerialium iure in iisdem tabulis suis nominibus ne illorum posteritas a suo iure possit alienarii. Illi quoque suis nominibus de utroque sexu, qui duos fundos cere quolibet anno persoluant et de cetero ab omni exactione tam priuata quam communi liberi, quamdiu uiuant, existant. Item litonum iustitia, prout exigit utilitas et necessitas de singulis singula, ut sint in memoria a generatione in generationem. Preterea talem obtinere iustitiam Litones non uxoratos statuimus, et uno anno duobus solidis leuis monete seruitium  suum redimant uel seruiant, et altero anno non seruiant nec seruitium redinant, sed indigentie et utilitati sue consulant; femineo autem sexu redemptionem leuium nummorum statuimus. Ministerialibus uero nostris hoc officium iniungimus, ut singulis annis tantum Iu. ex eis in tempore messis ad predictam curiam ueniant, et uillico consulant, ut una cum illo de reditibus uniuersis debitum exequirant et suscipiant. Quorum unum nomine Richboldum pre ceteris nobis familiarem transtulimus  in consortium et ius ministerialium ecclesie nostre. Cui cum femina quedam libera et liberis orta parentibus, nomine Richere legitime nupsisset, mansos duos in Natefingam cum omnibus attinentibus utriusque in beneficium concessimus. Insuper quod et illa arbitrata fuit, ut libertate sua et eodem beneficio cum posteritate sua potiretur. His itaque preordinatis circa que plurimum regni celestis desiderium studiosos nos reddidit et sollicitos, statuimus, ut post exitum uite nostre fidelis in Domino frater episcopalis dignitatis in Ecclesia Wirceburgensi successor quolibet anno in festo S. Michelis cum duobus canonicis suis et X militibus Sunrich ueniat ibique tribus septimanis et ultra ad placitum queque pertractando premaneat et uillicus ei cum subditis uillicis de onibus uoucwerken cum multa copia seruiat, conuocatisque ministerialibus et tota familia in die S. Michelis eos conuiuio participare faciat, et abductis secum canonicis II poledros  dari iubeat, sicque quolibet anno incipiens a summis et prioribus ecclesie sue usque ad infimos eandem gratiam impendat. Ministerialibus autem, qui tempore messis cum uillico exploratores totius reditus et debiti extiterint, similiter II paledros dari iubeat. In prememoratis quoque tabulis ereis legendo iura et instituta nostra preuideat, et de CCCuIII mansis, et de quam plurimis rebus eidem curie attinentibus uniuersum debitum eodem tempore persoluendum exquirat, cuius summa CCIII sunt. Inde uI salmones magnos satis et quinquaginta marcas prenotato tempore domibus et fratribus persoluat. Inde quoque XII pauperibus gratia et misericordia indigentibus quoque XL et qualibet die cuique illorum, pro remedio anime nostre panem unum similaceum sufficientem magnitudine, tres batarios ualentis cereuisia, tria allecia et in parasceue X ulnas linei panni, cingulum ex coreo ceruino, cultellum et uaginam, calceos II ex coreo hircino procurabit, amplius duas marcas argenti,  quas uenerabili fratri nostro Rodhardo episcopo, et omnibus ex diuina gratia prefuturis Paderburn. Ecclesie episcopis dandas, aut equum tantum ualentem disposuimus, eo uidelicet tenore, ut omnia bona ecclesie nostre, que longe nimis a tuitione nostra remota, eis uero commode sita sunt, tueantur. Postquam autem hec omnia ex attentissimi cordis nostri premeditatione fuerant contexta, communicatio canonicorum ecclesie nostre tam iuniorum, quam seniorum consilio, quia indictus a nobis terminus, die uidelicet assumptionis sancte Marie uirginis iam instabat, Dominum nostrum serenissimum imperatorem Conradum, archiepiscopum Bardonem, confratrem nostrum Rodhardum, Paderburn in Moguntia ecclesia conuenimus, et eos multa supplicatione ad hoc induximus, quod ad celebranda predicte diei solemnia uenturos se Wirceburg promiserunt, quod et adimpletum est. Ipsa uero die assumptionis sancte Marie nobis missam celebrantibus,  finito sermone ad populum, sub testimonio et presentia Christi et predictorum principum scilicet imperatoris Conradi, Bardonis archiepiscopi et totius ecclesie uota nostra Deo sanctoque Kiliano in oblatione sepius denominata, nulla hominum contradictione, persoluimus, et beatorum Petri et Pauli apostolorum, et iam dictorum episcoporum nostroque banno et omnium animarum Deo consecratarum confirmauimus, ita ut quicunque cuiuscunque conditionis et potestatis homo curiam Sunrike,  que oblatio nostra est, ab usu ecclesie alienare uel presumpserit, uel iure et instituta nostra, qualia continet presens pagina, et tabule eree aliquo modo immutauerit, perpetui anathematis uinculo obligatus eterne damnationi cum Iuda traditore subiaceat. Quare fratribus nostris tam presentibus, quam futuris, per uirtutem obedientie iniungimus, ut si quis tam temerare, tam irrationabiliter agere presumpserit, ut oblationem nostram a domo Dei alienet, in illum datam excommunicationem auctoritati apostolice significant et ut auctoritate apostolica rursum anathemate feriatur, elaborent. uolentes huius itaque irreprehensabilis ordinationis nostre firmitatem inconuulsam semper permanere, quid qualiter actum sit tabulis ereis iam sepe dictis annotauimus, presentis chirographipagine seriatim inscripsimus, est sigillo nostro per presenti attestationi plumbeam impressionem confirmauimus, ut sit memoriale a generatione in generationem. Confratrem etiam nostrum P. Paderburnensem episcopum,  uirum per omnia probabilem, huic actioni nostre in presenti pagina, sub subscriptionis sue attestatione, et sigilli sui impressione testimonium perhibere rogauimus, ut eius quoque sanctitatis confirmet auctoritas, quod sue et nostre ecclesie contulimus. Ego Rodhardus, Dei gratia Paderb. episcopus presentis pagine actioni per omnia rationabiliter stabilite, tam subscriptionis attestatione, quam sigilli nostri impressione testimonium fidele perhibeo, banno episcopalis auctoritatis, qua fungor, confirmo, ne hec firmitas ab aliquo temere uioletur, nisi eius transgressio anathemate puniatur. Acta sunt autem hec anno Dominice Incarnationis MXXXuI. Indictione Iu, die uero sancte assumptionis uirginis Marie.



II. Heinricus III, rex Brunoni, episcopo Wirceburgensi, eiusque ecclesie predium cuiusdam Heroldi, in locis Sinderingun, Sunichilendorf, Geroldeshagen, Buoch et Meggendemuli, in pago Cochengorue, in comitatu Heinrici comitis situm, donat.
[Monumenta Boica. uolumen uigesimum nonum, pars prima. Monachii MDCCCXXXI.]


 In nomine sancte et indiuidue Trinitatis. HEINRICUS diuina fauente clementia rex. Omnibus sancte Dei ecclesie nostrique fidelibus tam futuris quam presentibus notum esse uolumus, qualiter nos pro amore Dei et ob remedium anime nostre, et etiam per interuentum ac petitionem nepotis nostri Brunonis, sancte Wirceburgensis ecclesie episcopi, presidium cuiusdam Heroldi, quod ad nostrum regale ius et potestatem iudicio legali deuenit situm in locis Sinderingun, Sunichilendorf, Geroldeshagen, Buoch dictis, in pago Cochengowe, in comitatu Heinrici comitis ad Koluingun cum omnibus suis pertinentiis, terris, pratis, pascuis, campis, siluis cultis et incultis, molendinis, aquis  aquarumque decursibus, exitibus et reditibus, eidem iam supradicte ecclesie, sancte Marie scilicet matri semperque uirginis  Dei, sanctoque Kiliano Christi martiri precioso, donauimus ac delegauimus absque omnium contradictione, adiungentes quoque eiusdem predii partem quandam, sitam in loco qui dicitur Meggedemuli, cum omnibus mancipiis ad predictum predium pertinentibus, seruis et ancillis. Et ut hec nostra traditio in perpetuum ab omnibus uera esse credatur, diligentiusque seruetur, cartam hanc inde conscriptam, manu propria subtus firmauimus, et sigillo nostro insigniri iussimus.

Signum domni Heinrici tercii  regis inuictissimi. 
L. S.

Eberhardus cancellarius uice Barthonis archicapellani recognouit.

Data III, Non. Ianuarii, anno dominice incarnationis  MXLII, Indictione X, anno autem domni Heinrici tercii, ordinationis eius XIu, regni uero III Herestheim, feliciter amen, feliciter.



III. Epistola 56 Gregorii pp. IX de canonizatione S. Brunonis 1 Maii 1238.
[ex Registro uaticani ab Henschenio in Actis SS. ad 17 Maii edita.]

Abbatibus de Brannebach et Scoretal Cisterciensis ordini Herbipolensis diecesis et Priori fratrum predicatorum Herbipolensium.

Mirabilis Deus in sanctis suis, ut sue uirtutis potentiam mirabiliter manifestet et salutis nostre causam misericorditer operetur; fideles suos, quos semper coronat in celo, in mundo etiam frequenter honorat, ad eorum memorias signa faciens et prodigia, per que prauitas confundatur heretica, et Fides Catholica confirmetur. Nos ergo quantas possumus,  etsi non quantas debemus omnipotenti Deo gratiarum referimus actiones, quod in diebus nostris ad confirmationem Catholice Fidei et confusionem heretice prauitatis, euidenter innouat signa et mirabilia portenta immutat, faciens illos coruscare miraculis, qui Fidem Catholicam tam corde quam ore necnon et opere tenuerunt. Sicut enim uener. Fr. N. Episcopus et dilectus filius decanus et capitulum ac populus Herbipolensis nobis per nuntios suos et litteras intimarunt, Dominus tantam pie memorie Brunoni episcopo Herbipolensi contulit gloriam, quod sepulcrum eius tot et tantis dat coruscare miraculis, ut inter alios sanctos eius non inuocari suffragia sit indignum. Quare Nobis humiliter supplicatur, ut super miraculis, que per eum Dominus operatur, testimonia recipi faceremus. uerum quia in tam sancto negotio non est nisi maturitate et grauitate preuia procedendum, de circumspectione uestra plenam in Domino fiduciam obtinentes  mandamus, quatenus adscitis uobis uiris religiosis et Dominum timentibus, de uirtute morum et ueritate signorum, operibus uidelicet et miraculis, diligentissime inquirentes, depositiones testium receptorum sub sigillis uestris inclusas usque ad nostrum beneplacitum conseruetis. Quodsi non omnes etc.

Datum Lateran. Kalend. Maii anno XII.



Iu. Epistola 364 Innocentii pp. Iu, de canonizatione S. Brunonis. 5 Nou. 1246.
[Ex Henschenio ubi supra.]

Dudum uener. Fratri N. Episcopo et dilectis filiis Capitulo Herbipolensi intimantibus fol. record. Gregorio PP. Pred. nostro, quod sancte memorie Bruno Herbipolensis episcopus, qui olim degens in mundo magnis pollebat meritis, nunc uiuens in celo tot coruscat miraculis, ut eius sanctitas apertis indiciis comprobetur, et eius inter alios sanctos  non inuocari suffragia est indignum: ac per hoc supplicantibus, ut eum sanctorum adscriberet catalogo uenerandum: idem predecessor uobis dedit suis litteris in mandatis, ut adscitis uobis uiris religiosis et Deum timentibus de uirtute morum et ueritate signorum, operibus uidelicet et miraculis diligentissime inquirentes, depositiones testium receptorum sub sigillis uestris inclusas ad Sedem Apostolicam fideliter mitteretis. Licet igitur per inquisitionem factam super iis per uos quam de mandato nostro ad Sedem transmisistis eamdem, de ipsius Sancti miraculis plene constet, per que sanctus quis uidetur haberi posse apud homines in Ecclesia militante; quia tamen ad hoc ut in Ecclesia triumphante sanctus sit aliquis apud Deum, perseuerantia sola sufficit, iuxta illud: esto fidelis usque ad mortem, et dabo tibi coronam uite  ut  merita et miracula sibi inuicem testentur, cum nec merita sine miraculis, nec miracula sine meritis plene sufficiant ad perhibendum inter homines testimonium sanctitati: et propter diuturnitatem temporis non possit in Tentonia reperiri aliquis, ut asseritur, qui super iis de uisu queat testimonium perhibere: Nos attendentes, quod in tam sancto et pio negotio est cum grauitate ac maturitate plurima procedendum, mandamus quod non solum per testes, sed famam etiam et auditum ac scripturas authenticas de uita et conuersatione ac meritis eius, per uos uel alios fide dignos sollicite inquirentes, que inueneritis, nobis sub sigillis uestris fideliter transmittatis. Quod si non omnes, etc.

Datum Lugduni Nonis Nouembr. anno u.



u. Testimonium miraculorum sancti Brunonis episcopi quondam Herbipolensis, conscriptum Anno MCCII. Luna 22.
[Ex ueteri Charta, modo in archiuio regio asseruata. .]


Anno Incarnationis Domini millesimo ducentesimo secundo sexto decimo Kalendas Iulii, Luna uicesima secunda, uisa sunt miracula in crypta sanctorum martyrum Kiliani et sociorum eius et beati Prothomartyris Stephani.

Primum est quod cum quedam mulier paupercula, nomine Gepa contracta esset octo annis et amplius, in die Dominica mane, cum missa celebraretur, eadem mulier casu Misse interfuit iuxta tumbam S. Brunonis Wirceburgensis Episcopi: que multis uidentibus gressum recepit. Eadem die cuidam mulieri, nomine Adelheidi, strume magne circa collum ad nichilum redacte, non amplius apparuerunt. Quarta feria eiusdem hebdomade, eadem euomuit uenenum in magna quantitate, et ad plenum curata est. In illa nocte paulo ante crepusculum  quedam uirgo de ciuitate Wirzburg Richeideuin, recepit gressum, testimonio multorum. Quinta feria eiusdem habdomade, mulier quedam de Elthman, media die, sacerdote suo sibi testimonium perhibente, uisum recepit. Circa noctem quedam uirgo nomine Bertha de Wirzburg, ab infantia retracta, recepit gressum. In uigilia S. Ioannis Baptiste, mulier quedam de Limbach, nomine Demut, in tantum contracta, quod in terra serpebat, liberum recepit gressum. Sequenti die, quedam de Leinach, que in carruca uenerat, recepit gressum. Quidam puer de Buttelbrunn, nomine Heinricus, in manu et uno crure contractus, est Curatus. Quedam puella de Bleichfeldt, Irmengart contracta, erecta est. Sub testimonio multorum contigerunt ista. In festo S. Ioannis et Pauli, nomine Adelheid, que fuit surda, et muta, et contracta, curata est. Eodem die quedam de Alhusen, a gibbo maximo, omnibus uidentibus curata est. Sequenti die feria u  Heinricus de Lougingen, qui sufficiens testimonium non habebat, iurauit quod uno crure longo tempore contractus fuerit, et curatus est. Feria sexta puer quidam, longo tempore contractus et infirmus, curatus est. Eodem die uirgo quedam de Gorbolsdorff militis filia, cum deberet discere psalterium, a demonio sepius uexata, perdidit loquelam septem diebus: et conueniendo ad nostram ciuitatem, in itinere recepit loquelam, multorum testimonio. In uigilia S. Kiliani, post Matutinas, quedam de Windsheim, Weudelmut, manu contracta, curata est. In die sancto B. Kiliani et sociorum eius, uir quidam de Himmelstat, longo tempore cecus, uisum recepit, Media die puer quidam de nostra ciuitate, in manu contractus est curatus. In diuisione Apostolorum, quedam, nomine Bertha de Ochsenfurt contracta, est erecta. Eodem die de Wertheim et Geilenhausen, due puelle, bono testimonio, sunt  erecte. Sequenti die quedam, Mechilt nomine, quinque annis contracta, est erecta. Quidam seruulus Canonici nostre Ecclesie, qui ab infantia fuit contractus, nomine Reinhardus, est erectus. uirgo quedam de Bambergensi ciuitate, iuxta tumbam S. Kunigundis duobus annis morata fuit: que in nocte Regine uirginis, media nocte curata est, et quinque annos ita contracta fuit, quod in terra manibus ambabus et pedibus serpebat, cui nomen est Agnes. Quedam de Iphosen, Kunigundis nomine per annum et dimidium contracta in uno crure, dum iuxta tumbam S. Kunigundis Bamberge fuit, in somnis uidit qualiter S. Bruno eam curare deberet: que cum esset in itinere, et nauigio ad ciuitatem uellet uenire, libere gressum recepit. Quidam puer, qui sex annorum fuit, de Ense, apprehensus est a lupo hora uespertina, et ad siluam delatus ab eo, et undecim uulneribus infectus. Cuius mater, dispersis crinibus et uestibus laceratis, cum magno  clamore inuocando S. Brunonem sequebatur, et puerum apud lupum semiuiuum inuenit. Que ut S. Brunonem ter inuocauit, lupus a puero recessit, et sic per S. Brunonem euasit. Quedam de Wormatia, ab infantia surda et muta, testimonio multorum honestorum uirorum, qui tunc aderant, qui etiam postea uenerunt, auditum recepit et loquelam. Quedam de nostra ciuitate, Gisela nomine, a demonio liberata fuit. Alia de nostra ciuitate, Irmengart nomine, uisum recepit. Sequenti die alia quedam, Iutta nomine, illuminata fuit. In Parasceue quidam puer trium annorum, usque ad mediam diem in aqua submersus fuit, et inuentus est mortuus: cuius pater et mater dum inuocarent S. Brunonem et per inuocationem multorum testimonio resuscitatus est. Quedam puella de Retzstadt, quatuor annis a demonio uexata, liberata fuit. Quidam puer a furibus captus fuit, et in compedibus positus: qui eum solus esset, inuocauit S. Brunonem, et tetigit compedes, et solutus est. Quidam captus erat, qui  innocens fuit: et dum suspenderetur, inuocauit S Brunonem, et suspensus pependit de tertia usque ad uesperas, quod non poterat mori. Dumque suspendentes traherent eum per pedes, ut eo citius moreretur; non profuit: sed postea a quodam transeunte solutus fuit, et sic euasit. Quedam iuxta tumbam S. Brunonis, que fuit obsessa, fuit absoluta. Quedam arreptitia, que fuit mater undecim puerorum, et in quolibet eorum partu a demonio uexata, ad ultimum per septem dies plene obsessa est, ita, quod insaniuit: et ad tumbam S. Brunonis, liberata fuit. Quidam contractus de ista ciuitate, multorum testimonio, ad tumbam S. Brunonis fuit erectus. Quidam Eberh mercator de ista ciuitate, in compedibus ligatus, per S. Brunonem fuit liberatus et euasit. Quidam puer de Schmalkalden citra sex annos semper serpebat in terra: qui infra Passionem Domini recepit gressum. Quidam puer de Tubera, qui submersus fuit in puteo,  a prima usque ad meridiem mortuus circa uesperas uiuus euasit. Quedam uirgo ceca, in uigilia Ascensionis Domini, ad tumbam S. Brunonis, illuminata est. Puer Udalrici, de Ehrenbrehteshouen nobilis uiri, in calculo laborans ad tumbam S. Brunonis oblatus, multorum testimonio liberatus est. Quidam paralyticus sex annis et amplius, qui multos habuit cognatos in ciuitate, curatus est. Quidam de Fulda innocenter suspensus, auxilio S. Brunonis euasit. Quedam Erdlindis Elemosinaria Domini L. de Sphippe, tribus catenis ligata fuit, quarum una iuxta tumbam S. Chiliani, altera in Mergetheim, tertia in uigilia S. Kiliani ad tumbam S. Brunonis decidit, et sic soluta et curata euasit. Quidam puer de Heydingsuelt, in genibus ab infantia tantum debilitatus, ita quod ire non posset, a parentibus suis ad tumbam S. Brunonis oblatus, ibidem gressum recepit. Alter puer de Karleburg,  cuius sinistra manus contracta fuit, in presentia multorum curatus est. Uxor Sculteti de Kissingen, clauda, et in uno crure contracta, delata est ad tumbam S. Brunonis: cuius inuocans gratiam, subito crure erecto gressum recepit, et puer eiusdem calculosus a calculo liberatus fuit.



uI. Alterum instrumentum de miraculis S. Brunonis.
[Ex codice ms. canonice Heidenfeldensis edidit P. Ign. Gropp. in Collectione nouissima Scriptorum et rerum Wirceburgensium, tom. II, p. 117.]

Primum. Mechtildis, que moratur ultra Moguntiam, iurata dixit, se pedem habuisse contractum uersus terram sic, ut ire non poterat, sed super genua ferebatur supra terram, et hoc duobus annis: et tertio anno assumpsit sibi cruckas sub ascellis, et in eis ueniebat ad sepulchrum B. Brunonis posuit pedem contractum supra sepulchrum B. Brunonis et  non audebat accedere ad sepulchrum, quia reputabat se indignam; et dixit hec uerba: Domine Iesu adiuua me: B. Bruno adiuua me per dulcem animam tuam. Et statim pes mouebatur hinc inde, et sensit magnum dolorem in pede, et confestim curata fuit multis presentibus et uidentibus qui cum eam uellent ducere circa sepulchrum, dixit, leta sum, quia per me possum incedere; nec permisit se duci ab eis, sed per se iuit recta, sine alicuius auxilio, et sic postea recta et sana permansit. Interrogata de tempore, dixit, quod circa tempus, quo consecrabatur Ecclesia Bambergensis anno Domini MCCXXXuII.

Secundum. Chunegundis uidua iuuata dicit, se uidisse quandam mulierem, diu euntem supra scabella per ciuitatem; et cum quadam die ipsa testis audiret Missam in crypta, ubi est sepulchrum B. Brunonis, ad altare S. Stephani uidit eandem contractam circa altare B. Brunonis et ponentem scabella sua super sepulchrum et cum audiret Missam, audiuit  contractam clamantem: Ah! ah! ah! Sancte Bruno adiuua me. Et tunc incepit extendere crura. Et tunc ipsa testis dixit mulieri, que erat iuxta se: eamus et uideamus quid hoc sit; et uenerunt ad eum, et inter manus earum, et cuiusdam uiri honesti, qui mortuus est, plene erecta est et curata, et ipsi uiderunt eam surgere de terra et circumducebant eam circa sepulchrum; et tunc sedit, et post paululum dixit: si quis iuuaret me surgere, et bene irem, et per me. Et tunc ipsa testis et socia iuuerunt ipsam surgere, et iuit per se recta et sana permansit. Et hoc uidit et audiuit et predictis interfuit. Interrogata de tempore dixit quod XXXIII anni sunt; de die dixit, quod in die S. uiti.

Tertium. Otto Accolytus iuuatus dicit, quod uidit quandam contractam diu, que feuebatur super scabella per ciuitatem, et frequenter recipiebatur ad mensas Dominorum pro paupere; et cum ipse testis quadam die esset in curia Domini Bernonis, audiuit quendam seruum dicentem: magnus clamor est in  crypta, et ipse cucurrit uelociter ad Ecclesiam et intrauit cryptam, et uidit, quod dicta contracta euixit de loco sepulchri et erigebat se et clamabat; S. Bruno adiuua me. Et tunc magis erigebatur, et tunc ipse testis arripuit eam per brachium, et iuuit eam surgere, et statim dimisit eam; et ipsa per se iuit recta usque ad statuam, et stetit recta tenens statuam manibus. Et uestis, que erat ei longa, quando contracta fuit, adeo breuis facta fuit ei, quod uix pertingebat ei ad medium coccium, et tunc testis uidit poplitem contracte, tanquam si rupte essent uene et nerui; et tunc circumducta fuit tribus uicibus circa sepulchrum; et tunc uenerunt Domini et cantauerunt Laudes; et uidit postea eam sanam et rectam. Et hoc uidit et audiuit et interfuit. Interrogatus de tempore, dicit: quod in estate; de hora, infra Missam maiorem: requisitus quantum temporis, dicit, quod benedicebatur cemiterium predicatorum.

 Quartum. Fridunis uxor Heuoldi fabri iuuata dicit, quod uidit Renhardum contractum diu et uidit eum supra sepulchrum B. Brunonis et audiuit eum inuocantem B. Brunonem et statim uidit eum erectum et curatum, et uidit eum deduci de sepulcro cum laudibus; et uidit eum postea sanum et erectum pene u annos, et hoc uidit et audiuit et interfuit. Requisita de tempore dicit, quod in estate; de die, non recordatur, de hora dicit, quod ante horam primam; rogata de quantitate temporis, dicit quod ante occisionem Episcopi Conradi duobus annis.

Golebaldus filius Wolckenandi iuratus dixit, quod nouit et contrectauit Renhardum contractum, et uidit eum postea sanatum. Requisitus an fuerit apud sepulcrum, quando curatus fuit, dixit, quod non; sed accurit ad sonum campane, quando miraculum factum fuit. Dicit etiam quod ad inuocationem B. Brunonis et apud eius sepulcrum factum fuerit miraculum ipsum. Plura testimonia de hoc miraculo inuenies infra.

 Quintum. De magistro Alberto canonico et scholastico Herbipol. Heinricus plebanus in Ochsenfurt iuratus dixit, quod, cum esset de familia M. Alberti scholastici, qui laborabat hydropisi, audiuit ab ipso M. Alberto, qui dixit ei particulariter, quod fuerit hydropicus et curatus fuerit ad sepulcrum B. Brunonis, et ad inuocationem ipsius: et rogatus de tempore, dicit, quod in estate; de quantitate temporis dixit, quod circa XXX annos. Idem de eodem Alberto dicit Fridericus cantor Maioris Ecclesie sacerdos, quod uidit M. Albertum scholasticum sanum, et postea hydropicum et a medicis desperatum, quem postea uidit curatum meritis B. Brunonis, ut dicebatur. Requisitus, quomodo hoc ei constet? dicit, quod uidit pustulas, per quas humor emanauit, et uidit humorem emanantem, et audiuit ipsum dicentem: istud fecit mihi Bruno. Requisitus, quanto tempore plene receperit sanitatem? dicit, quod circa XXX annos. Idem dicit de eodem Alberto Burchardus  campanarius, seruus S. Chiliani iuratus, quod uidit M. Albertum senem et hydropicum, qui ad consilium decani Persei, sicut ipse testis audiuit, fecit se deferri ad sepulcrum B. Brunonis et curatus est. Rogatus, quomodo factum fuerit, dicit, quod per quasdam pustulas cepit effluere humor aque. Rogatus, an presens fuerit, quando curatus est, dicit, quod super sepulcrum meritis, ut creditur, B. Brunonis cepit humor fluere, qui prius non fluxerat; et sic intra dies Xu curatus est. Idem de eodem Alberto dicit Heinricus sacerdos cum factus fuisset hydropicus, fecit se super sepulcrum B. Brunonis deferri, et quum ibi per aliquot horas iacuisset, inuocans auxilium B. Brunonis, ecce subito orte fuerunt due uesice, una in crore, altera in pede alterius cruris, que rupte ibidem ceperunt emanare saniem, et totus ille humor hydropicus effluxit per eas super sepulcrum B. Brunonis, et liberatus est. Huic miraculo interfuit et audiuit.


Testes alii miraculi quarto loco positi.

 Godefridus plebanus Maioris Ecclesie Herbipolensis iuratus dixit, quod uidit Renhardum supra dictum, et uidit et palpauit neruos, qui contrahebant, et ex relatu scit, quod ad tumbam B. Brunonis sit curatus, et uidit eum contractum curatum euntem ad altare maius, et altare S. Marie et audiuit eo curato Conuentum cantare: Te Deum laudamus, propter curationem suam. Interrogatus de tempore dicit, quod in estate. Rogatus, quantum sit temporis? dicit, quod sint plus quam XXXuI anni; de loco dixit, quod in crypta, ubi sit sepulcrum B. Brunonis.

Herebardus cantor et sacerdos in Haugen iuratus dicit de eodem Renhardo per omnia sicut Godefridus plebanus Maioris Ecclesie Herbipol, preter hoc, quod neruos non tetigit.

Item Arnoldus custos Maioris Ecclesie Herbipol iuratus dicit, quod uidit eundem Renhardum longo tempore contractum et sepe uidit eum frequentare  sepulcrum B. Brunonis, et quando ad sepulcrum curatus fuit, et pulsate fuerunt campane propter miraculum, accurrit cum aliis clericis, uidens dictum contractum, erectum ad dictum sepulcrum. Et tunc cum aliis canonicis et clericis cantabat: Te Deum laudamus, et hoc uidit et interfuit. Rogatus de tempore dicit, quod non recordetur, quod puer fuit, hoc excepto, quod dicit in estate fuisse.

Item Heinricus ciuis Herbipolensis iuratus dicit, quod uidit eundem Renhardum uI annis contractum, et cum ipse contractus frequentaret sepulcrum B. Brunonis, ipse Custos sepulcri et testis miraculi, cum uellet eum repellere de sepulchro, ipse contractus respondit: ita ego indigeo gratia Saluatoris, et B. Brunonis, sicut alii. Et cum ipse custos exploraret, an latrones essent in ecclesia, statim reuersus eum inuenit erectum et curatum ad sepulcrum B. Brunonis, et postea uidit eum sanum et hic in ciuitate, et in Thuringia, et uidit eum in seruitio episcopi Heinrici Casei, et hoc uidit et audiuit. Interrogatus de  tempore dicit, quod in estate, de die, dicit quod in nocte sexta Feria; quantum temporis, dixit, quod  non recordatur, sed fuit, quando episcopus Conradus uixit.

Item dicit Heinricus Sacerdos in Heruelstadt iuratus, quod Dominus Berno canonicus Herbipol. habuit portenarium contractum, nomine Renhardum, de quo superius mentio habita, ab infantia et supra scabella incendentem. Hic similiter super sepulcrum B. Brunonis ad inuocationem eius erectus est, qui postea sanus uisus et fortis, hoc uidit similiter.

Item Otto sacerdos de Memmingen iuratus dicit, quod uidit eundem Renhardum, et crura ipsius contracta, et ire non poterat, sed ferebatur supra scabella, et quando auferebantur ab eo scabella, de loco recedere non poterat, et uidit quod idem contractus esset iuxta sepulchrum B. Brunonis ad inuocationem ipsius curatus est; et omnes qui presentes erant, inuocabant B. Brunonem, et curatus recessit; et uidit eum longo tempore postea sanum et erectum; et hoc uidit et audiuit et presens fuit. Requisitus de tempore dicit, quod XXXuI anni sint uel plus, et in estate;  de hora dicit, quod circa breuem nonam.



BEATI BRUNONIS EXPOSITIO PSALMORUM, CANTICORUM, ORATIONIS DOMINICAE ET SYMBOLORUM.





S. BRUNONIS uERSUS DEDICATORII AD S. KILIANUM  .


Sit collega tue sortis, Pater o Kiliane,
Antistes dono qui te ueneratur in isto.





SANCTI BRUNONIS PROLEGOMENA. 



I. Prefatio Hieronymi presbyteri super Psalmos, que sequitur. 


Psalterium Rome dudum positus emendaram et iuxta LXX interpretes, licet cursim, magna illud ex parte correxeram. Quod quia rursum uidetis, o Paula et Eustochium, scriptorum uitio deprauatum, plusque antiquum errorem, quam nouam emendationem ualere; cogitis, ut, ueluti quodam nouali, scissum iam aruum exerceam et obliquis sulcis renascentes spinas eradicem; equum esse dicentes,  ut quod crebro male pullulat crebrius succidatur. unde consueta prefatione commoneo tam uos, quibus forte labor iste desudat, quam eos, qui exemplaria habere istiusmodi uoluerint, ut, que diligenter emendaui, cum cura et diligentia transcribantur. Notet sibi unusquisque uel iacentem lineam, uel signa radiantia: id est uel obelos ÷ uel asteriscos + et ubicumque uiderit uirgulam precedentem, ab ea usque ad duo puncta, que   impressimus, sciat in LXX translatoribus plus haberi. Ubi autem stelle similitudinem perspexerit, de hebreis uoluminibus  additum nouerit, eque usque ad duo  puncta iuxta Theodotionis duntaxat editionem, qui simplicitate sermonis a LXX interpretibus non discordat. Hec ergo uobis et studioso cuique me fecisse sciens, non ambigo multos fore qui uel inuidia, uel supercilio malint contemnere preclara, quam uidere  , et de turbulento magis riuo quam de purissimo fonte potare.

Hieronymus quoque in epistola ad Sunniam et Fretelam  de differentia LXX interpretum et Hebraice ueritatis, de obelo et asterisco sic ait: »Ubi quid minus habetur in Greco« et translatione Septuaginta  « ab Hebraica ueritate, Origenes de translatione Theodotionis addidit et signum posuit asterisci, id est stellam, que quod prius absconditum  uidebatur illuminet et in medium proferat. Ubi autem quod in Hebreo non est in Grecis codicibus inuenitur obelum, id est iacentem posuit uirgulam, quam nos Latine ueru possumus dicere; quo ostenditur iugulandum esse et confodiendum, quod in authenticis libris non inuenitur. Que signa et in Grecorum Latinorumque pematibus inueniuntur.«

uerum ne existimaretur uel nulla necessitate uel utilitate ista signa apposita, addidit B. Hieronymus in eadem epistola  dicens: Que, signa »scilicet obeli asteriscique, siue, ut Papias dicit, asterisci  dum per scriptorum negligentiam a plerisque quasi superflua relinquuntur, magnus in legendo error oboritur.«

Nemo igitur despiciat, quod ignoratum etiam  damnum affert.



II Hieronymus de diapsalma siue diapsalmate ad Rufinum alias ad Marcellam intitulata epistola  .

Que acceperis reddenda sunt cum fenore: sortisque  dilatio usuram parturit. De diapsalmate nostram sententiam flagitaras, epistole breuitatem causati sumus et rem libri non posse explicari, litteris pretexuimus. uerum quid prodest taciturnitas mea, cum in eo maior tibi cupiditas silentio concitetor?  Itaque, ne te diutius traham, habeto pauca pro pluribus. Quidam diapsalma commentationem metri dixerunt esse; alii pausationem spiritus: nonnulli alterius sensus exordium; sunt et qui rythmi distinctionem, et quia psalmi tunc temporis iuncta  uoce ad organum canebantur, cuiusdam musice uarietatis  . Nobis nichil horum uidetur; cum  Aquila, qui uerborum Hebreorum diligentissimus explicator est, sela, hoc est, diapsalma  , semper transtulerit; et inueniamus in psalmorum quoque fine diapsalma positum, ut est illud in tertio: Dentes peccatorum contriuisti: Domini est salus et super populum tuum benedictio tua, sela, id est semper; et in uigesimo tertio: Quis est iste rex glorie? Dominus uirtutum ipse est rex glorie, diapsalma, hoc est: semper, et contra in psalmis multorum uersuum penitus non inueniatur; in tricesimo uidelicet sexto et septuagesimo septimo, et in centesimo decimo octauo; rursus nonus psalmus distinguatur cantico diapsalmatis: cum utique, sicut quibusdam placet, diapsalma esse nisi indicium silentii non possit.

Ex quo animaduertimus, hoc uerbum superiora  pariter et inferiora connectere aut certe docere sempiterna esse, que dicta sunt, ut est illud in tertio psalmo: Multi dicunt anime mee non est salus nisi in Deo: suo semper. Et rursum: uoce mea ad Dominum clamaui et exaudiuit me de monte sancto suo, semper. Et in quarto: Ut quid diligitis uanitatem et queritis mendacium? Sela. Et infra: Que dicitis in cordibus uestris et in cubilibus uestris compungimini, semper. Et in Abacuc: Deus ab austro ueniet, et sanctus de monte Pharan, semper. Et infra: Iuramenta tribubus, que locutus es, semper. Scire autem debemus, apud Hebreos in fine librorum unum e tribus solere subnecti, ut aut amen scribatur, aut sela, aut salom, quod exprimit pacem; unde et Salomon pacificus dicitur. Igitur, ut nos solemus  completis opusculis ad distinctionem rei alterius subsequentis medium interponere explicit, aut feliciter, aut aliquid istiusmodi: ita et Hebrei ea que scripta sunt roborant, ut dicunt amen, aut in sempiternum; et scripta et scribenda commemorant, ut ponant sela; aut transacta feliciter protestantur, pacem in ultimo subnotantes.

Hec nos de intimo Hebreorum fonte libauimus, non opinionum riuulos persequentes, neque errorum, quibus totus mundus repletus est, uarietate perterriti: sed cupientes et scire et docere que uera sunt. Quod si tibi non uidetur onerosum, quod Origenes de diapsalmate senserit, uerbum interpretabor ad uerbum. Cuidam scribens se interroganti. quid sibi uerbum uellet diapsalmatis in psalmis, uel  ad quam referatur utilitatem inter, cetera ait  : Et quia nouitia musta contemnis, saltem ueteris ueni  auctoritate ducaris. Sepe requirens causas cur in quibusdam psalmis interponatur diapsalma, obseruaui diligentissime in Hebreo et cum Greco contuli inuenique, quia ubi lingua Hebrea sela, Greca uero habet semper, aut aliquid istiusmodi, ibi Septuaginta et Theodotion et Symmachus transtulerunt diapsalma. Neque uero nocet exemplis affirmare quod dicimus. In septuagesimo quarto psalmo, cuius principium est: Confitebimur tibi, Deus, confitebimur tibi, et inuocabimus nomen tuum; post illud, Ego confirmaui columnas eius, apud Septuaginta et Theodotionem et Symmachum est diapsalma; pro quo apud Aquilam: Ponderaui columnas eius, semper. In quinta autem editione: Ego sum qui paraui columnas eius, semper. In sexta uero: Confirmaui  columnas eius iugiter. Porro in Hebraico habet post Amuda, quod est columnas eius, sela. Et rursum in septuagesimo quinto, cuius principium est: Notus in Iudea Deus, in Isrel magnum nomen eius, inuenimus apud Septuaginta et Theodotionem post: Scutum et frameam et bellum, diapsalma; apud Symmachum post: Clypeum et gladium et bellum, similiter diapsalma; pro quo apud Aquilam post: Clypeum et gladium et bellum, semper. Apud quintam editionem, post: Scutum et rompheam et bellum, semper. In sexta uero post: Scutum et gladium et bellum, in finem. Eratque rursum in Hebraico post Umalama, quod est, et bellum, sela. Et in eodem psalmo post illum locum: ut saluos faciat mites terre, in Septuaginta, diapsalma; apud Symmachum  similiter, diapsalma et apud Aquilam: semper; necnon et apud quintam; in sexta uero in finem; et in Hebraico erat post anie ares, quod est, mites terre, sela. Atque ita cum talem uniuscuiusque editionis opinionem reperissemus, hec annotauimus. Utrum autem cuiusdam musice cantilene atque rythmi immutationem, qui interpretati sunt diapsalma senserint aliudue intellexerint tuo iudicio derelinquo.

Hucusque Origenes, cuius nos maluimus in hac disputatione dumtaxat imperitiam sequi, quam stultam habere scientiam nescientium.



III. Quid sit diapsalma, Cassiodorus  .

Inter expositores psalmorum de hoc nomine quedam  noscitur prouenisse diuersitas. Hieronymus Hebraice lingue doctissimus inquisitor continuationem Spiritus sancti esse confirmat, ob hoc quia diapsalma significet semper. Beatus autem Augustinus, rerum obscurarum subtilissimus indagator, inter ardua sine offensione discurrens, hanc potius partem elegisse cognoscitur, ut magis diuisio esse uideatur, nominis ipsius discutiens qualitatem.

Sympsalma quippe dicitur Greco uocabulo uocum  adunata copulatio; diapsalma uero sermonum rupta continuatio; docens ubicumque repertum fuerit, aut personarum aut rerum fieri permutationem. Merito ergo tale nomen illic interponitur, ubi uel sensus, uel persone diuidi comprobantur. Unde et nos diuisiones congrue faciemus, ubicunque in psalmis diapsalma potuerit inueniri; reliquas autem, prout datum fuerit, indagabimus, ubi tamen auctoritas huius nominis potuerit inueniri.



Iu. Quid sit psalterium et psalmi quare dicantur Cassiodorus  .

Psalterium est, ut Hieronymus ait, in modum delte littere formati ligni sonora concauitas, obesum uentrem in superioribus habens, ubi chordarum  fila religata, disciplinabiliter plectro percussa, suauissimam dicuntur reddere cantilenam. Huic cithare positio uidetur esse contraria, dum quod ista in imo continet, illud conuersa uice gestat in capite. Hoc autem genus organi canorum atque singulare aptatur corpori Domini Saluatoris: quoniam sicut istud de altioribus sonat, sic et illud gloriose institutionis superna  concelebrat; sicut etiam ipse in Euangelio dicit: Qui est de terra, de terra est, et de terra loquitur; qui autem de celo uenit, que uidit et audiuit testatur. Unde quidam et hoc opus Dauidicum psalmos dictos esse prefiniunt, quia de superno culmine retonare noscuntur. Cognosce uero quod isti tantum pro excellentia sui dicantur psalmi,  qui hoc uolumine continentur.

Psalterium quoque genus esse musicorum Daniel propheta testatur, inquiens uocem tube, fistule, sambuce, cithare, psalterii et symphonie omnisque generis musicorum. Nam et Paralipomenon exponit, cum dicit de lignis thyinis  gradus factos in domo Domini et in domo regia citharas quoque et psalteria cantoribus. Hoc instrumentum musicum, psalterium scilicet, apud Hebreos dicitur nablum, quod tamen in suprascripto libro frequenti repetitione uulgatum est. Ipsum uero psalmum Grecum constat esse uocabulum quem dictum quidam uolunt , hoc est a tangendo. Nam et psaltrias citharedas uocamus docto pollice modulationes musicas exprimentes.

 Psalmus uero est cum ex ipso solo instrumento musico, id est psalterio, modulatio quedam dulcis et canora profunditur.

Canticum quoque est, quod ad honorem Dei canitur, quando quis libertate proprie uocis utitur, nec loquaci instrumento cuiquam musico consona modulatione sociatur, hoc est quod etiam nunc in Diuinitatis laudibus agitur.

Psalmo canticum erat, cum, instrumento musico  precinente, canens chorus sociatis uocibus acclamabat, diuinis duntaxat sermonibus obsecutus.

Canticum psalmus erat, cum, choro ante canente, ars instrumenti musici in unam conuenientiam communiter aptabatur, uerbaque hymni diuini suauis copula personabat  .



u. Quemadmodum in Psalmis de Christo Domino sentiendum, Cassiodorus  .

Tribus modis psalmi loquuntur de persona Domini Christi pro instructione fidelium. Primum per id quod ad humanitatem eius noscitur pertinere, ut est illud secundi psalmi: Astiterunt reges terre et principes conuenerunt in unum aduersus Dominum et aduersus Christum eius; in uigesimo quoque  psalmo: Desiderium anime eius tribuisti ei et uoluntate labiorum eius non fraudasti eum. Secundo per id quod equalis et ceternus ostenditur Patri, ut est illud eiusdem secundi psalmi: Dixit Dominus ad me: Filius meus es tu, ego hodie genui te. Et in centesimo nono: Tecum principium in die uirtutis tue in splendoribus sanctorum: ex utero ante luciferum genui te. Tertio a membris Ecclesie, cuius ipse dux et caput est Christus, ut est illud uigesimi primi psalmi: Longe a salute mea uerba delictorum meorum; et in sexagesimo octauo: Deus, tu scis insipientiam meam, et delicta mea a te non sunt abscondita. Quod dictum pro unoquoque fidelium debemus accipere. Ceterum delicta a Christo probantur  funditus aliena: unde Tichonius in libro Regularum latius diligenterque disseruit. Hoc si animo recondimus, nulla confusione turbamur, quia error maximus inde nascitur quando inconuenienter redditur alicui  , quod dictum constat ad aliud.

Nam si uno modo fuisset locutus, quis eius genuinam substantiam potuisset agnoscere, cum etiam nunc in tam euidentissima distinctione naturam diuinitatis et humanitatis Domini Christi aliqui nitantur sacrilega uoluntate confundere? Multa quoque secundum litteram commonet, multa spiritualiter iubet, personas subito decenter immutat; ut nunc Christus Deus, uerbum incarnatum et homo factus, caput Ecclesie; nunc ipsa Ecclesia, nunc homo  iustus, nunc penitens loqui uideatur ut omnia necessaria tangat et includat. Ubique plenissimum celestium rerum sanctum uibrat eloquium et multiplici diuersitate uirtutum propter humani generis  largiendam salutem, regni sui adoranda mysteria pius Redemptor insinuat.

Hec ideo prefati sumus, ut cum uentum fuerit ad loca talia intrepidus lector audire possit quod se iam salubriter didicisse cognouerit.



uI. Dicta S. Augustini in prologo psalterii et aliorum de uirtutibus psalmorum  .

Canticum psalmorum animas decorat, inuitat angelos in adiutorium, fugat demones, expellit tenebras, efficit sanctitatem homini peccatori. Refectio mentis est, delet peccata, simile est eleemosynis sanctorum. Auget fidem, spem, caritatem. Sicut sol illuminat, sicut aqua mundificat, sicut ignis exurit, sicut oleum lenificat, diabolum offendit, Deum ostendit, uoluptates carnales exstinguit. Oleum  misericordie est, sors letitie, pars angelorum electa. Asperitatem eiicit, omnem furorem deprimit, iracundiam frangit. Laus Dei assidua est. Simile est melli. Canticum psalmorum carmen electum est apud Deum. Omne peccatum expellit, uinculum caritatis connectit. Omnia penetrat, omnia implet, omnia docet, omnia significat. Animam magnificat, os purificat, cor letificat, turrim excelsam edificat, hominem clarificat. Sensum aperit, omne malum occidit, perfectionem demonstrat. Qui habet memoriam et amorem illius, habet etiam timorem et laudem Dei in corde suo, neque inde cadet unquam, nec peribit oratio eius, sed in postremo apud Deum gaudebit. Tranquillitas mentis  est, et signifer pacis, quia psalmi orant pro futuris, gemunt de presentibus, penitent de preteritis. Gratulantur de bonis operibus, gaudium celestis regni commemorant. Per officium sepe cantationis scutum acquiritur equitatis aduersus diabolicas potestates. Lumen ueritatis ostendunt. Senibus solamen est, iuuenibus ornamentum et mentis senilitas et perfectio est. Ipso adiuuante et donante, qui hec per ora prophetica instituit, et per eorum iugem frequentationem sese exorare docuit. Cui est laus, honor et magnificentia, benedictio et claritas, sapientia, gratiarum actio, uirtus et fortitudo una cum Deo Patre eiusque Filio unigenito, Domino nostro Iesu Christo per infinita secula seculorum. Amen.



uII. De institutione et auctore ac cantoribus, numero titulisque psalmorum  .


Dauid, filius Iesse, cum esset rex confirmatus in  regno suo, quatuor elegit psalmodiarum principes: Asaph scilicet, Eman, Ethan, et Idithun. Ducenti autem et octoginta octo psalmos et cantica Domini docebant. Sunt uero omnes psalmi CL. Quorum omnium nouem ipsius Dauid inscribuntur, septuaginta duo uero ipsi Dauid, triginta uero et duo superscripti non sunt, duodecim quoque in Asaph superscribuntur, duodecim in Idithun, nouem filiorum Core, duo in Aggeum et Zacariam, unus Moysi et unus Salomoni. Diapsalmata uero ponuntur in psalterio LXXu. Cantica uero graduum numero sunt quindecim, que etiam isto titulo, sed non auctoris nomine inscribuntur. Non enim omnium psalmorum tituli sunt, aut auctorum siue etiam cantorum aut psallentium uel quorumlibet etiam hominum  aliorum nominibus superscripti. Nam et primus psalmus nullo insignitus est titulo. uerum de primo alia ratio quam de ceteris psalmis est; primus  etenim psalmus nulli assignatus est, quoniam omnium psalmorum caput, principium atque quodammodo titulus est. Deinde quis alius intelligitur in secundo, nisi Dei Filius primogenitus, cui tanquam principio preponi nil debuit? Cui etiam inscriptio ideo non fuit necessaria, quia ipse psalmus Christi mentionem facit, ut: aduersus Christum tuum. Exprimendo igitur personam, inscribendi causam omnino non habuit. Ideoque et titulum obelo notatum habet. Ordinem quoque historie immutatum legimus in titulis psalmorum. Sed psalmi non secundum historiam, sed secundum prophetias  leguntur: et ita ordinem psalmorum turbare non potest ordo titulorum. Psalmi uero omnes, qui inscribuntur  ipsi Dauid ad Christi pertinent sacramentum, quia Dauid dictus est Christus.


Sequuntur orationes antequam psalmi incipiantur  .

Benignus et misericors Deus, qui reuocas errantes et saluas penitentes, medelam tribuis infirmantibus, glorie coronam perseuerantibus: exaudi me miserum et indignum famulum tuum, per hos psalmos clementiam tuam implorantem, ut quidquid humiliter hic oro, te largiente adipisci merear. P. D. N.


Alia oratio.

Deprecor misericordiam tuam et pietatem, Domine Iesu Christe, Fili Dei uiui; scio, quia pius et misericors es, patiens et multum benignus; te adoro, te laudo, te deprecor. Tu enim exaudisti sanctos et electos tuos ab initio mundi usque in finem; tu etiam  exaudi me indignum et peccatorem te orantem et deprecantem: suscipe orationem et postulationem meam, omnemque sensum spiritalem horum psalmorum, quos coram te suppliciter oro uel canto, tibi acceptabiles facito. Qui uiuis.


Alia oratio.

Suscipe, clemens et misericors Deus, hanc oblationem psalmorum, quam ego peccator omniumque criminum reus pro remedio anime mee offero, uel pro his in utroque sexu, qui mihi consanguinitate uel familiaritate coniuncti sunt, et pro his, qui se in manus nostras commiserunt, uel nobis confessi fuerunt, seu quorum eleemosynas suscepimus et pro omni populo Christiano uiuis et defunctis, precor,  mitissime Deus, prosit eis ad ueniam et remissionem peccatorum. Amen.





SANCTI BRUNONIS HERBIPOLENSIS EPISCOPI EXPOSITIO PSALMORUM. 

 In Christi nomine incipit psalterium de translatione septuaginta Interpretum, emendatum a sancto Hieronymo in nouum.

Origo prophetie Dauid regis psalmorum numero centum quinquaginta  .



PSALMUS PRIMUS  .

C. B. Iste psalmus ideo titulum non habet, quoniam capiti Domino nostro Saluatori  nichil preponi debuit; sanctam enim eius incarnationis uitam, impiorumque ultiones insinuat. Unde et materia huius psalmi eadem est que et totius libri, scilicet Christus integer. Id est caput Redemptor noster cum membris, id est omnibus iustis et sanctis.


 1 Beatus uir qui non abiit in consilio impiorum: et in uia peccatorum non stetit, et in cathedra pestilentie non sedit.

C Beatus uir, dictus quasi bene aptus  est, cui optata omnia uel desiderata succedunt, uirum egregie subiunxit. uir enim a uiribus dictus est, qui nescit tolerando aduersa deficere, aut in prosperis aliqua se elatione iactare. Tribus modis hic ostendit euenire humanos errores, cogitatione, facto, et dicto. Cogitatione peccatrice abitur, facto malo statur longe a Deo. Dicto uero male doctrine, siue gloriationis, siue peccati consuetudine, in cathedra inficiente pestilentie sedetur. A Beatus igitur qui non abiit cogitatione a Deo in regionem longinquam dissimilitudinis, id est cogitatione non peccauit.  Quamuis esset positus in concilio impiorum, id est quamuis impii hoc molirentur ut abiret, ueluti Christus quamuis inter peccatores sit conuersatus, in uiam eorum tamen non abiit. Adam uero abiit, dum uxori a diabolo decepte consensit, impii uero hoc molientes sunt diaboli, Scribe et Pharisei, uel omnes mali, in quorum uiam Christus sicut non abiit, ita in ea non stetit. Quoniam eum seculi et peccatorum illecebra non tenuit, nec in cathedra pestilentie sedit, id est praua consuetudine uel potius doctrina, quia salubrem doctrinam docuit, et  exempla male doctrine Christus posteris non relinquit. C Est enim cathedra doctorum, tribunal iudicum, et regum solium proprie dicitur. H Unde sensus uersiculi huius est: Beatus qui non cogitauit, non fecit, non docuit mala.


2 Sed in lege Domini uoluntas eius: Et in lege eius meditabitur die ac nocte.

C Lex Dei est in declinandis peccatis sancta preceptio, in qua uoluntas illius fuit, qui peccata non fecit. A C Intende uero quod secundo dicit in lege, non sub lege, quia Christus in lege fuit qui peccata non habuit, ceteri mortales sub lege qui delictis onerant. C Lex dicitur eo quod animos nostros liget, suisque teneat obnoxios constitutis. Meditari semper nullus ualet legem Domini nisi Christus, sed et  ille qui membrum eius est, meditabitur semper legem Dei, qui eam omni puritate inquantum poterit implebit. H Siue enim manducat, siue bibit, siue dormit. In nomine Domini omnia faciens, meditabitur legem Dei die ac nocte. C Dies dicta est a paganorum diis. Nox eo quod noceat aspectibus, siue actionibus nostris, dicta est.


3 Et erit tanquam lignum quod plantatum ÷ est .. secus decursus aquarum: Quod fructum suum dabit in tempore suo

C Bene ligno fructifero comparatus est Christus, propter crucem quam pro nobis sustinuit. Plantatum, id est predicatum, secus decursus aquarum. Sicut terrestris enim aqua, uita et lignorum uirentium, sic aqua baptismi salus est in Crucifixum credentium.  Fructum dabit, id est Ecclesias constituet; tempore suo, id est quando beate Incarnationis sacramenta suscepit. Fructus a fruendo dicitur. H Lignum  sapientiam puto, de qua et Salomon loquitur; lignum est uite his qui sequuntur eam, et Apostolus Christum ait Dei uirtutem et Dei sapientiam. Erit itaque Christianus uerus tanquam lignum, hoc est Christo Filio Dei conformis factus corpori glorie eius, scilicet Christi.


4  Et folium eius non defluet: Et omnia quecunque faciet prosperabuntur.

C Folium eius, sermones ipsius promissionis intellige, qui nullo casu a ueritate decidunt, sed omnia que agit in actu prosperitatis perficit, que omnia accipienda sunt fructus et folia, id est facta et dicta.


5 Non sic impii ÷ non sic ..: sed tanquam puluis Quem proiicit uentus ÷ a facie terre.

C Non sic impii, uox est terrentis, sicut est inuitantis, beatus uir, quoniam non erit sic impius, ut superius dixit beatos esse. Puluis est resolutio terre, cui homo terrenus comparatur cum inflatur uento superbie, et abiicitur sua leuitate a firmamento  preceptorum Dei. Puluis huc illucque dispergitur, sic et impius  quocunque eum aura diaboli traxerit, illuc errore perducitur.


6 Ideo non resurgunt impii in iudicio: Neque peccatores in consilio iustorum.

C Impii sunt, qui sanctam Trinitatem nullatenus confitentur. C H Resurgunt impii, sed non in iudicio, quia iam iudicati sunt. C Iustus surgit ut iudicet, peccator ut iudicetur. Impius, ut sine iudicio puniatur. Peccatores sunt Christiani sed peccatis obnoxii, qui ideo non resurgunt in consilio iustorum, id est in iudicio iustorum, quia iam illis, scilicet iustis, per gratiam confessionis peccata dimissa sunt. In quo numero et sancti sunt, quia nullus nisi  Deus sine peccato est. B Super Iob: Hic ordines notantur quatuor de die iudicii, id est sancti qui iam iudicati sunt ad regnum, et cum Christo ueniunt ad iudicandum. Et impii iam adiudicati sunt ad supplicium. Peccatoribus dicitur qui penitentiam egerunt: uenite, benedicti; et qui non egerunt: Discedite a me. In consilio, id est in eterno bono, quod sequi consilium fuit sanctis. C uel in consilio, id est in iudicio, ut cum eis iudicent. Iudicium enim in consilio est, dum quasi ex consilio assessorum, diuersa peccata diuersis penis punientur


7 Quoniam nouit Dominus uiam iustorum: Et iter impiorum peribit.

 C Bonorum uiam, id est, opera dicit nosse Deum, iter impiorum perire, quasi Dominus utcunque nesciat. Sed est sensus, hoc scit Dominus quod in beatitudine permanebit, hoc nescit, quod peribit, id est diabolus cum sequacibus suis, qui est iter impiorum in pena perpetua. A Peribit igitur, pro non nouit, dixit, sed et planius dicitur, quia hoc est nesciri quod perire, et sciri manere et esse.



ORATIO EX PSALMO I.

Effice nos, Domine, tanquam fructuosissimum lignum ante conspectum tuum, ut tuis imbribus irrigati, mereamur tibi suauium fructuum ubertate placere per Dominum nostrum, etc.



PSALMUS II.



ARGUMENTUM PSALMI II.

C Propheta de conuentu infidelium contra Christum in passione loquitur. Et Dominus Christus de omnipotenti regno et de inenarrabili generatione sua.


TT. ÷ Psalmus Dauid ..

C Est iste psalmus habendus, primus in titulo, secundus in ordine; unde in Actibus apostolorum dicitur primus. H uel quia apud Hebreos, iste cum primo unus psalmus habentur sine titulo. Per titulum autem intelligitur uniuscuiusque Psalmi intellectus. Quid est enim titulus nisi clauis, ut ita dixerim. In domum non ingreditur nisi per clauem, ita et uniuscuiusque psalmi intellectus, per clauem hoc  est, per titulum intelligitur, in cuius, scilicet persona cantatur, aut in persona Christi, aut in persona Ecclesie, aut in persona Prophete, et de qua re sit.


1 Quare fremuerunt gentes: Et populi meditati sunt inania.

C Corripit hic Propheta populos, non solum Iudeos, sed et gentiles, cur fremuissent contra Christum, quod proprie ferarum est; fremuerunt enim belluino furore, quia recta ratione carebant. Meditati sunt inania, non intelligentes eius aduentum esse fructuosum omnibus credentibus.


2 Astiterunt reges terre et principes conuenerunt in unum Aduersus Dominum: et aduersus Christum eius.  ÷ Diapsalma ..

C. Reges autem terre, Herodem dicit, qui infantes occidit, alterumque Herodem nepotem eius qui Pilato in nece Christi consensit. Principes Phariseos dicit: princeps dictus quasi prima capiens. uenerunt in unam uoluntatem, non in unum conuentum, aduersus Dominum, id est Patrem, Christum eius, id est Filium.


3 Disrumpamus uincula eorum: Et proiiciamus ÷ a nobis .. iugum ipsorum.

C uerba ista sunt dementium Iudeorum. Putabant enim se uincula dirumpere, id est, euangelica precepta, si in auctorem legis et in apostolos eius maliuola uoluntate consurgerent, et iugum ipsorum proiicere, cum iugum Domini sit suaue  et onus eius leue . uanaque uoluntate decepti, putebant eius dominationem grauissimam, quam se abiicere festinabant, unde saluari poterant.


4 Qui habitat in celis irridebit ÷ eos .. Et Dominus subsannabit eos.

C Celos hic sanctos dicit, in quibus Christus habitat. Irridebit et subsannabit, ex humano more suscipienda sunt. Ceterum, nec irridet ullum Deus, nec uultu subsannat, sed uirtute sua peragit quecunque disponit.


5 Tunc loquetur ad eos in ira sua: Et in furore suo conturbabit eos.

C Tunc loquetur. Illud tempus significat uenturi  iudicii. Ira ergo Dei et furor uocatur retributio peccatorum, nam illos motus Diuinitas non patitur, sed humana consuetudine hic loquitur. H Non autem ait puniet sed turbabit, ut absque penis qui turbatus est corrigatur, nam ira aliquando necessaria correptio est, ut patris in filium, medici in egrotum.


6 Ego autem constitutus sum rex ÷ ab eo .. super Sion montem sanctum eius, Predicans preceptum eius.

H Ego autem  constitutus sum rex a Deo Patre pro parte carnis. C Sion Hebraica lingua, Latine specula dicitur, et hic Ecclesiam significat, quam et montem appellat, propter altitudinem honoris et fidei firmitatem. Predicans  preceptum, H C hoc est Euangelium.


7 Dominus dixit ad me: Filius meus es tu; Ego hodie genui te.

C Dominus, significat Patrem. Filius meus es tu, ut in Euangelio: Hic est Filius meus dilectus . Dicendo autem hodie, coeternitatem sue maiestatis ostendit. Genui te, illam natiuitatem significat, de qua dicitur: Generationem eius quis enarrabit ?


8 Postula a me, et dabo tibi gentes hereditatem tuam: Et possessionem tuam terminos terre.

C Postula a me, id est obedi ut possis postulare. Postulare enim hic iubetur, ut petat secundum humanitatem, et accepta possideat. Gentes nationes significat; gens enim a genere uocitatur. Cum dicit  hereditatem tuam, naturam sue Deitatis ostendit. Hereditas ab hero dicta est, id est a Domino quod in ea potestate libera dominetur. Cum dicit possessionem, uniuersas gentes credituras significat. Termini terre, substantiam in hoc omnium creaturarum uult intelligi.


9 Reges eos in uirga ferrea: Et tanquam uas figuli confringes eos.

C Reges eos, id est potestatem tyrannicam auteres ab eis. Illi enim reguntur qui saluantur. uirga ferrea fortitudo est equitatis. Confringes, id est per conuersionis studium conteres in eis terrenas cupiditates. Bene enim peccator uasi luteo comparatur, ut confractio eius facilis et uita lutea monstretur, sed in melius reparatur, cum diuina  gratia in spiritualem hominem perducitur.


10 Et nunc, reges, intelligite: Erudimini ÷ qui .. iudicatis terram.

C Nunc, reges. Reges dominatores uitiorum dicit, qui hec intelligere et implere Domino prestante ualent. H Erudiri, doceri est; ipsi enim bene iudicant terram, id est ecclesiam, qui bona que intelligunt alios docent. C Terra autem dicta est a terendo.


11 Seruite Domino in timore: Ei exsultate ÷ ei .. cum tremore.

A Seruite Domino. Et ne superbiant, subdit, in timore. C Sicut enim timor Dei delicta excludit, ita securitas culpas admittit. Sed ne misera seruitus  propter timorem uideatur, addit, et exsultate, sed ne iterum in temeritatem eatur, subdit, cum tremore. Itaque ne exsultatio faceret nos elatos, addit, cum tremore, ut reuerenter Deo seruiatur.


12 Apprehendite disciplinam: nequando irascatur ÷ Dominus .. et pereatis de uia ÷ iusta ..

C Ille apprehendit disciplinam qui se munit penitentia uera contra noxia uitia. Nequando in longa Dei patientia pereat de uia iusta, id est de Christo, qui est uera uia recte ambulantium ad uitam, dux euntium, iter ad beatitudinem festinantium.


13 Cum exarserit in breui ira eius beati omnes qui confidunt in eo.

 C Exarsit enim in breui ira eius, in illo iudicio breui, ubi non est singulorum discussio, sed simul omnia iudicat iudex. H Beati omnes, qui non in homines neque in semetipsos, sed in Deum confidunt. Iste psalmus finit, unde superior incipit, id est a beatitudine, et ideo apud Hebreos pro uno habentur.



ORATIO EX PSAL. II.

Disrumpe, Domine, nostrorum uincula peccatorum, ut iugo tue seruitutis innexi, ualeamus tibi cum timore et reuerentia famulari. Per Dominum nostrum Iesum Christum, etc.



PSALMUS III.



ARGUMENTUM PSAL. III.

C Christus ad Patrem de persecutoribus suis loquitur. Instruitur fidelis populus ne mortem formidet,  quia auctor eius resurgendo spem uere resurrectionis exhibuit.


TITULUS PSALMI: Psalmus Dauid cum fugeret a facie Absalon filii sui.

C Totus hic psalmus ad personam Christi refertur. Oportet autem eum tertium locum tenere, quia sancte Trinitatis, et triduane resurrectionis in se mysteria continet. Nam per liberationem Dauid resurrectio Christi significatur.


1 Domine, quid multiplicati sunt qui tribulant me? Multi insurgunt aduersum me.

C Ista uerba dicit Propheta admirando, cur Iudei Dominum tribulassent et gentes, a quo saluari dedebeant, tam multi enim fuerunt surgentes contra Christum, ut de numero discipulorum Iudas illis fuerit  unus aggregatus.


2 Multi dicunt anime mee: Non est salus ipsi in Deo ÷ eius .. Diapsalma.

C Repetit, multi dicunt, ut ostendat densissimam stultissimamque impiorum uesaniam. Ideo dicunt: Non est illi salus; putabant enim non habere Patrem dilectionem Filii, quem carnaliter permisit occidi.


3 Tu autem, Domine susceptor meus ÷ es .. Gloria mea et exaltans caput meum

C Hic, Filius susceptorem Patrem uocat secundum formam serui, necnon gloriam et exaltationem capitis sui, ut diuina humanaque substantia una esset sine aliqua confusione persona.


4  uoce mea ad Dominum clamaui, Et exaudiuit me de monte sancto suo. Diapsalma.

C Cum dicit: uoce mea ad Dominum clamaui, hoc est: Pater, clarifica Filium tuum. Exaudiuit me; ut ibi, Clarificaui et iterum clarificabo . De monte, id est de Diuinitatis altissima summitate.


5 Ego dormiui et soporatus ÷ sum .. et exsurrexi: Quia Dominus suscepit me.

C Ego dormiui, dixit, id est, post passionem in sepulcro quieui, quia celeriter resurrexit. Soporatus sum, signat securam dormitionem. Est enim sopor dulcis quies et somni suauitas. Exsurrexi, cum alacritate, deposita mortalitate. Suscepit Filium diuina  potentia, quia per se non potuit resurgere humana natura.


6 Non timebo millia populi crcumdantis me. ÷ Ex .. surge, Domine, saluum me fac, Deus meus.

C Timere non potuit iniquum populum, cui erat in sua diuinitate maximum presidium. Non dicit Filius excitando Patrem, Exsurge, Domine, sed tropologice et figuraliter postulat in resurrectione paternum auxilium. Est enim tropus dictio, ab eo loco in quo propria est, translata in eum locum in quo propria non est. Est itaque Scripturis diuinis mos iste ad experimendam causam, per tropologiam ex nostra consuetudine aliqua de Deo dicere


7 Quoniam ÷ tu .. percussisti omnes aduersantes  mihi sine causa Dentes peccatorum contriuisti.

C Percussit Dominus Pater aduersantes Filio, id est hereticos, qui insequuntur catholicas regulas sine causa, id est sine ratione. Dentes contriuit, id est uerba mordacia detrahentium diuinis dogmatibus. Deus dictus a demendo est, quoniam omnia demunt dentes.


8 Domini est salus. Et ÷ super populum tuum benedictio tua. + Diapsalma ..

II Domini est salus, id est non ab homine, sed a Deo Patre, et super populum Christianum benedictio Domini descendit.



ORATIO EX PSAL. III.

 Effunde, Domine, benedictionem tuam super populum tuum, ut tua resurrectione muniti, non timeamus ab aduersantium uitiorum millibus circumdari. Per Iesum Christum, etc.



PSALMUS IIII



ARGUMENTUM PSAL. IIII.

C Ecclesia orat ut eius audiatur oratio, increpans infideles quia uanitatem sequantur, monetque generalitatem, ut sacrificium iustitie Deo immolet, unde ingentia eius beneficia consequatur.


TT. In finem psalmus Dauid canticum.

C Psalmorum finis non modo significat alicuius rei consumptionem, sed perfectionem, et ideo hic ad Christum est referendum, qui est finis legis  . Psalmus est musicum organum capite sonorum, uel potius est melodia qua diuina preconia canebantur. Canticum, quod supernas laudes humanis uocibus personabat.


1 Cum inuocarem exaudiuit me Deus iustitie mee, In tribulatione dilatasti mihi.

C uox Ecclesie ad Christum; licet sciat se esse auditam, tamen orare non cessat. Tribulatio est, que dilatat in martyrio sanctam Dei Ecclesiam, quando eodem tempore confessores fiunt et martyres coronantur, totaque turba iustorum contritionibus semper augetur.


2 Miserere mei: et exaudi orationem meam.

C Miserendum sibi esse dicit pia mater, si eius  oratio pro filiis audiretur, quoniam quidquid membris tribuitur toti hoc corpori sine dubitatione prestatur.


3 Filii hominum, usquequo graui corde? Ut quid diligitis uanitatem et queritis mendacium? Diapsalma.

C Graues corde dicit filios qui, agnita ueritate, hoc est Christo, adorare magis elegerunt idola uanitatis. uanitas quidem nomen est generale uitiorum, sed illud proprie uanum dicitur quod a Deo probatur alienum. Mendacium, hoc est idolum, tale enim merito susceperunt, quia contra ueritatem erecta sunt. Diligere enim debemus proficua, non noxia.


4 Et scitote quoniam mirificauit Dominus sanctum  suum: Dominus exaudiet ÷ me .. cum clamauero ad eum.

C Hic indicat Propheta arcanum sancte Incarnationis. Sanctum dicit, id est Filium. Merito se exauditum dicit, quoniam Christum populis predicauit. Clamat ad Christum, qui illum bonis operibus supplicat.


5 Irascimini et nolite peccare. Que dicitis in cordibus uestris et in cubilibus uestris compungimini. Diapsalma.

C Irasci debemus preteritis peccatis, scilicet penitendo, ut horreat nos, qui peccauimus. Cum dicit in cordibus et in cubilibus, ostendit agnoscere Deum cogitationes hominum. Cubile enim a cubando dicitur, quod est domicilium ferarum, et est sensus:  Deserite prauas cogitationes, antequam scelera perpetretis, id est antequam in opera malas cogitationes ducatis; dum adhuc in corde sunt, exstinguite. H uel nocte expiate per lacrymas, quod in die cogitando peccastis.


6 Sacrificate sacrificium iustitie et sperate in Domino. Multi dicunt: Quis ostendit nobis bona?

C. Superius admonuit mater clementissima Ecclesia ab antiquis idolorum sacrificiis et culturis recedendum, nunc hortatur et Christianos semetipsos, non pecudes, recte uiuendo Deo sacrificare. Sperareque docemur in Deo, qui salutaria eius promissa consequamur. Quis ostendit nobis bona, dicunt  multi dubitando, quod nec pauci debuerant, id est resurrectionem esse uenturam et bonorum premia? Cui interrogationi statim sancta mater respondet dicens: Signatum, etc.


7 Signatum est super nos lumen uultus tui, Domine, Dedisti letitiam in corde meo.

C Signatum est super nos lumen uultus tui, quia sicut nummus imperatoris habet imaginem, ita fidelibus signa celestis regis imprimuntur in baptismo et aliis sacramentis, hoc est, signaculum sancte crucis, quo diabolus effugatur. Lumen est uultus Dei, impressio crucis, quia eos illuminat semper qui se non polluunt ulla prauitate. Letitiam dicit recte fidei, tunc enim letamur ueraciter, quando recte credimus. A uel lumen illud gratia Dei est,  infusa menti reparande, qua ratio insignitur ut denarius regis imagine, et hoc lumen est totum et uerum hominis bonum.


8 A fructu frumenti et uini ÷ et olei sui .. Multiplicati sunt.

C Admonet eos qui carnalibus rebus intenti esse probantur, multiplicati sunt enim pessimis actibus, id est mundana uoluptate completi. Ideo addidit, sui, quia peccatores istis utuntur terrenis fructibus, non secundum precepta Dei, sed secundum desideria sua. uel, sui, id est Christi, panis cuius uiuus est, et uinum inebrians, et oleum caput, id est mentem impinguans. Frumentum uero dictum est a frumine, id est a summa parte gule; antiqui enim caput gule  frumen uocabant.


9 In pace in idipsum: Dormiam et requiescam.

C Ne putares pacem istam temporalem significari, sed incommutabilem celestemque in corde permanentem, ideo dicit in idipsum, ut intelligas, nulla uarietate in seipsa ueram pacem mutatam. Dormiam, id est in ipsa pace uitam finiam. Requiescam in futura beatitudine, quando iam requies dabitur sanctis et pausatio gloriosa.


10. Quoniam tu, Domine, Singulariter in spe constituisti me.

C Singularis spes est Ecclesie in membris suis, quia sola recipit regnum Dei, quod impii non possunt adipisci. Cum dicit, Constituisti me, significat  dignam deliberatamque sententiam, quam hic habemus in spe, ibi possidetur in re.



ORATIO EX PSAL. IIII.

Exaudi nos, Domine, et in tribulationibus nostris miserere nobis, et qui solus magnificaris in populis, spiritalem letitiam tribue, et in spe munerum futurorum constitutis. Per Dominum nostrum, etc.



PSALMUS u.



ARGUMENTUM PSAL. u.

C Ecclesia, suam poscens orationem audiri, predicat hereticos et schismaticos a Domini munere excludendos, felicia insuper commemorans premia beatorum.


 TT. Psalmus Dauid pro ea que hereditatem consequitur.

C Pro ea que hereditatem consequitur, Ecclesiam significat, cuius persona in hoc psalmo introducitur, quia, resurgente Christo, ad eam spiritualia bona peruenerunt, id est fides, spes, caritas.


1 uerba mea ÷ auribus: percipe, Domine .. Intellige clamorem meum.

C Psalmus iste, ut superior, ad Christi Ecclesiam pertinet. Dicendo autem uerba mea, oris significat psalmodiam. Intellige clamorem meum, ut affectum cordis aperiret petit. Trina ista repetitio unum significat, cum dicit percipe, intellige, intende, per figuram metabolem, que est unius rei sub uarietate uerborum iteratio, auris ab auditu dicitur.


2  ÷ Intende uoci orationis mee .. Rex meus et Deus meus.

C Intende uoci, modo dicit, ut declaret orationem hanc esse perfectam que inflammat affectus mentis. Rex meus et Deus meus et quoniam ad te orabo Domine, ista sententia distinguitur in personis, unitas tamen credatur in natura, quamuis enim tres nominet, non tamen intendite, sed intende, tanquam ad unum dixit.


3 Quoniam ad te orabo, Domine: Mane exaudies uocem meam.

C Ad te orabo, id est, non ad alium, ut pagani et increduli, tunc se merito credit Ecclesia mane exaudiri, cum in lucem celestis conuersationis eruperit, et in exordio bonorum actuum ueritatem ceperit  mens illuminata cognoscere. Mane enim deprecatur, qui in lucida conuersatione degere dignoscitur, mane enim dicimus, cum, discussis tenebris, clari luminis aduentus infulsit.


4 Mane astabo tibi et uidebo: Quoniam non Deus uolens iniquitatem tu es.

H. Repetit mane, id est, incipiente luce uirtutum in anima mea, quando tibi stare non alii sed tibi stare cepero. Non sedere, non iacere, sed stare, et statueris supra petram pedes meos, tunc per istos gradus merebor te uidere. uel astabo tibi recte uiuendo, et uidebo, subauditur te oculis cordis. C Est ordo, tu es Deus, qui iniquitatem nolle cognosceris, quid enim aliud potest Deus uelle, nisi quod ipse probatur precipere? sicut ait Isaias, ego Dominus qui  loquor iustitiam et annuntio recta .


5 Neque habitabit iuxta te malignus; Neque permanebunt iniusti ante oculos tuos.

C Nequeunt habitare iuxta Christum in beato regno, qui gehenne cruciatione damnandi sunt. H Recte illi coram ipso non permanere dicuntur qui ab eius regno priuandi sunt. Si enim Deus ignis est, et ignis consumens, quicunque stipula est, quicunque lignum est, fugit ab igne ne consumatur. Si uero aurum, ignem non fugit quo purificatur .


6 Odisti omnes qui operantur iniquitatem: Perdes ÷ omnes .. qui loquuntur mendacium.

H Non dixit, qui operati sunt iniquitatem, sed  qui operantur iniquitatem. Nam habentur odio a Domino, qui perseueuant in peccatis usque in finem uite; amantur qui quod operati sunt male, emendant. Perdes eos, hereticos significat, qui tot homines cum mendacio occidunt, quot in heresim introducunt.


7 uirum sanguinum et dolosum abominabitur Dominus; Ego autem in multitudine misericordie tue.

C uir sanguinum est, qui humano cruore polluitur, ille similiter, qui decipit in gratia uiuum, ut heretici. Dolosus est, qui sciens malum, alienum operari nititur exitium, ut eum fraude decipiat. Et est dolus proprie in facto, fraus in uerbo. Illi abominantur, qui Christi premia consequi non merentur.  A Solent enim abominati dici exheredati. Qui autem consequitur hereditatem celestem, exsultat in spe dicens: Ego autem, etc.


8 Introibo in domum tuam; Adorabo ad templum sanctum tuum in timore tuo.

H C Introibunt iusti in domum Christi, id est sanctam Ecclesiam, siue celestem Hierusalem. C Templum sanctum, corpus est Domini quod iure adorat Ecclesia in timore. Quia tunc fides firma est, quando amore casto et timore, diuinitas adoratur. A uel templum celeste: ad quod adoro, dum ei operibus bonis et orationibus appropinquo, non in eo uero sed prope et ad ipsum adoro, dum gloriam Dei non uideo.


9  Domine, deduc me in iustitia tua propter inimicos meos; Dirige in conspectu meo uiam tuam.

C Postulat a Domino deduci ad eterna gaudia mater Ecclesia, que hic fatigatur diuersis angustiis. Iustum est, ut in sua iustitia uelit Christus suscipere supplicantes, propter inimicos, hoc est hereticos et paganos. Unus prauo dogmate maledicendo, alter non credendo, inimici dicti. H uiam, Scripturam sanctam dicit, ne male intelligendo, in ea corruat. A uel uiam qua itur ad te, precepta accipe. Istam tuam uiam dirige, id est ostende in conspectu meo, ut pre oculis habeam precepta, et per ea me regas. H Dirige in conspectu tuo uiam meam,  nec LXX habent, nec Aquila, nec Simmachus, nec Theodocion, sed sola coine editio, denique in Hebreo habetur: Dirige in conspectu meo uiam tuam, sicut in oratione enim Dominica nomen Domini sanctificari petitur, non quo nobis orantibus sanctificetur quod per se sanctum est, sed quo petamus, ut quod per naturam sui sanctum est, sanctificetur in nobis. Ergo et nunc propheta postulat, ut uia Domini, que per se recta est, etiam sibi recta fiat.


10 Quoniam non est in ore eorum ueritas; Cor eorum uanum est.

H C Recte enim dicitur, non esse in ore hereticorum ueritatem que Christus est, quorum cor uanitas possidebat, quia nec in corde est, et non solum  ueritas non est in ore eorum, uerum etiam sepulcrum, etc.


11 Sepulcrum patens est guttur eorum. Linguis suis dolose agebant; Iudica illos, Deus.

C Sepulcrum mortui, est guttur mentientis, quia sicut de sepulcro fetor malus, ita de ore heretici praua doctrina profertur. Patens, si clausum esset, minus feteret; si tacuisset, minus nocuisset. Agebant dolose linguis, quia malitiam non solum in lingua sed etiam in actu ostendebant, non autem optauit Ecclesia uoto maledictionis, sed futura predixit. H Iudica illos, Deus, ut sentiant te iudicem, qui te patrem sentire nolunt: qui iudicaturus es in fine, iudica etiam nunc, ut sciant te res humanas  respicere.


12 Occidant a cogitationibus suis: secundum multitudinem impietatum eorum expelle eos; Quoniam irritauerunt te, Domine.

C Decidere proprie dicitur, qui spei sue amissione fraudatur, decidant igitur inimici, ne impietates impietatibus augeant. H Expelle eos, ab impietatibus suis, uel ab Ecclesia. C Quia tantum peccator ab illa longius redditur, quantum numeroso crimine dilatatur. Irritauerunt egroti mali, medicum bonum, id est Christum, quia remedia sue salutis respuerunt.


13 At letentur omnes qui sperant in te; In eternum exsultabunt et habitabis in eis.

C Letentur et exsultabunt in eternum, sperantes  in Domino, quoniam uidentur et impii in hoc seculo gaudere, soli autem iusti in futuro seculo gaudebunt. H Felices sunt, qui merentur tabernacula esse Christi. A Letentur igitur nunc, qui in isto seculo sperant in Domino, quoniam post mortem in eternum exsultabunt.


14 At gloriabuntur in te ÷ omnes .. qui diligunt nomen tuum, Quoniam tu benedices iusto.

C Gloriabuntur omnes, significat in illa patria esse felices, qui Domini uisione fruuntur. Benedices iusto, ne quis putet premissa premia gaudiorum, sibi suis meritis esse attributa, sed a benedictione Domini fieri accipienda. A Gloriabuntur igitur tunc  qui hic diligunt, quoniam ad fruendum habebunt quod diligunt, que est hereditas eterna, de qua psalmus intitulatur.


15 Domine Ut scuto bone uoluntatis tue coronasti eos.

C Proteget nos Dominus scuto bone uoluntatis, cum nos ditabit ineffabilibus muneribus, et ad regna perpetua ad coronandum perducet. A Bona itaque Dei uoluntas et misericordia in presenti nobis est ut scutum protegens; in futuro, ut corona. C Dicit uero bone, non iuste, uoluntatis, ostendens sola Dei bonitate, non nostra iustitia, nos saluari.



ORATIO EX PSAL. u.

Pie Domine, qui attriti cordis gemitum, priusquam proferatur, intelligis: effice nos, quesumus  templum paraclyti, ut mereamur scuto celestis beneuolentie coronari. Per Dominum nostrum, etc.



PSALMUS uI.



ARGUMENTUM PSAL. uI.

B. Fideles orant, beneuolum sibi iudicem fieri, erumnas proprias quibus afflicti ingemiscunt narrantes, seque a peccatorum consortio segregantes, nullam cum ipsis habere cupiunt portionem.


TT. In finem in hymnis pro octaua Dauid.

C In finem iam notum est. Hymnus est laus Diuinitatis, metri alicuius lege composita. Siquidem hymnus proprie canticum laudis est, non cuiuslibet, sed Dei: quorum quodlibet deest, non dicitur hymnus. Siue enim non canatur, siue canatur et non in laudem, siue etiam in laudem sed non Dei canatur,  hymnus dici non meretur. Pro octaua uero significat aduentum Domini, quando finita hebdomada seculi: ad iudicandum uenerit mundum, unde et psalmus iste cum tremore maximo fecit initium dicens: Domine, ne in ira tua arguas me, neque in furore tuo corripias me.


1 Domine, ne in furore tuo arguas me; Neque in ira tua corripias me.

C Iste Psalmus primus est psalmorum penitentie. Sequitur XXXI, XXXuII, L, CI, CXXIX, CXLII. Ideo septem, quia uII modis peccata dimittuntur, id est baptismo, martyrio, eleemosynis, remittendo fratri peccata, conuertendo peccatorem, abundantia caritatis, penitentia pura; addenda quoque est et  communio corporis Christi. Inueniuntur uero diligenter inquirenti fortasse et alii remissionis modi: psalmos uero penitentiales non credas incassum ad septenarium numerum a maioribus perductos. C Non enim supplicat Dominum propheta ut non arguatur, cum legitur: Quos amo, arguo; sed ne in seueritate iudicii damnetur. Ira est longa indignatio; furor uelox accensio mentis, sed ira uehementior, quibus Dominus nunquam mouebitur, sed iusta tranquillitate consistit etiam puniendo. Translatiuis igitur uerbis hec de Deo dicta sunt.


2 Miserere mei, Domine, quoniam infirmus sum; Sana me, Domine, quoniam conturbata sunt ossa mea.

C Infirmitatis confessio: Dei misericordiam mouet,  a quo facile impetrantur remedia, cum uulnera peccati manifestantur. Ossa hic fortitudinem mentis significant, que cum deficit, uigor mentis omnis elabitur, sicut et ossibus corporis quassatis, omne corpus infirmatur.


3 Et anima mea turbata est ualde; Et tu, Domine, usquequo?

H Dixit animam suam turbatam esse, scilicet per penitentiam ad emendandum. C ualde: ideo dixit, ne clemens Christus pateretur diutius tardare adiutorium. Usquequo, subauditur differs misereri, qui usque ad finem preces supplicum non soles obliuisci. H uel usquequo animam meam uehementer conturbatam non eripis, non corrigis, non emendas.


4  Conuertere, Domine, et eripe animam meam; Saluum me fac propter misericordiam tuam.

C Cum dicit: Conuertere, uindicte relaxatio postulatur, ut non exigat a nobis debitas ultiones. Eripe: ab imminenti supplicio. Saluum se petit fieri, non secundum sua merita, sed propter misericordiam diuinam, in qua dum fixa spes ponitur uenia facilius impetratur.


5 Quoniam non est in morte qui memor sit tui; In inferno ÷ autem .. quis confitebitur tibi?

C Bene perfidos dicimus esse immemores Dei, qui nullam fiduciam confessionis habent. H Est igitur mors: peccatum mortale, infernus; cecitas desperationis. C uel post mortem temporalem non est confessio ad ueniam, quantominus in inferno: ideo  addidit: Quis confitebitur tibi? subauditur: ad ueniam in inferno, ubi nulla remissio inuenitur.


6 Laboraui in gemitu meo; Lauabo per singulas noctes lectum meum: lacrymis meis stratum meum rigabo.

C Gemitus est enim dictus geminatus luctus, cum malorum nostrorum reminiscimur, et future pene timore terremur. Lectum: delectationem corporis dicit, quam potest homo lacrymis lauare: si eum contingat celesti inspiratione deflere. Stratum: significat cumulum peccatorum, quod ideo homo lacrymis rigat, ut eodem saluberrimo imbre peccata deleantur. Lectus autem ab electis ac mollibus herbis dictus est, supra quas antiquitus quiescentium corpora remittebantur in somnum. Rigare uberius  aliquid significat quam lauare: qui quotidie lacrymis stratum rigat, non potest in cogitatione eius, libidinum pompa subripere.


7 Turbatus est a furore oculus meus; Inueteraui inter omnes inimicos meos.

C Oculus dictus quasi ocior lux, quod cito intenta respiciat, siue que palpebris occulentibus probatur occultus. Unde hic: Oculum cordis dicit turbatum, id est, H totum principale cordis mei contremuit. Inueteraui, id est, C in ueteris hominis Ade antiquitate permansi. Inter inimicos, id est, inter spiritus diabolicos, siue inter nostra peccata, que ideo inimica, quia nostras animas ad tartara deducunt, et ad hoc feraliter blandiuntur.


8 Discedite a me, omnes qui operamini iniquitatem;  Quoniam exaudiuit Dominus uocem fletus mei.

C Petit propheta a se recedere societatem malorum, ut securius possit suo Domino seruire, ut que malorum collegio peccauerat, fugatis a se talibus, mandatis Domini deuotissimus appareret. Eo quoque modo se probat ad plenam correctionem uenisse, quia se uoluit a malorum societate diuidere: unde sequitur: Exaudiuit Dominus.


9 Exaudiuit Dominus deprecationem meam; Dominus orationem meam suscepit

C Deprecatio est: cum pietate frequens oratio, et deprecatio sola est: que nimia decet, et importuna conciliat. Nec uacat que in una postulatione, ter Dominum dicit prestitisse quod petiit: scilicet ut  monstraret sanctam Trinitatem adfuisse sue petitioni.


10 Erubescant et conturbentur + uehementer .. omnes inimici mei, Conuertantur et erubescant ualde uelociter.

C Cum dicit erubescant: uult peccatores tanta compunctione illuminari, ut pro his que prius faciebant: se erubescant et emendent. Conturbentur scilicet timore futuri iudicii. Dum dicit, mei: relaxauit odium, cui multitudo erat donata culparum. Auertantur, id est, ut non permittantur ire quo tendunt, hoc est peccare. H Erubescant: non leuiter sed uehementer, non crastino tempore sed cito. C Et uide que iste penitens statim exauditus et a peccatis liberatus, euangelice regule obsecundans,  pro inimicis suis ut conuertantur exorat: ut sicut ipse accepit ueniam, ita carnales inimicos eius ad Domini gratiam redire contingat.



ORATIO EX PSAL. uI.

Exauditor omnium Deus, exaudi nostrorum fletuum supplicem uocem: et tribue infirmitatibus nostris perpetuam sospitatem, ut dum dignanter gemitum nostri laboris suspicis: tua nos semper misericordia consoleris. Per.



PSALMUS uII.



ARGUMENTUM PSAL. uII.

C Iste Psalmus ad Christi humanitatem pertinet, qui per id quod factus est humilis: secundum suam iustitiam ueritatemque se expetit iudicari.


 TT. Psalmus Dauid quem cantauit Domino pro uerbis Chusi filii Iemini.

H Sciendum itaque Chusi interpretari Ethiopem, et totum istum psalmum contra Saul esse conscriptum: quem Aethiopem uocat, propter tetros eius mores. Iemini uero dicitur familia Beniamin, de qua Saul ortus est. C uel Chusi, Patre Augustino docente, interpretatur silentium; filii autem Iemini, filii dextre interpretatur.


1 Domine Deus meus, in te speraui; Saluum me fac ex omnibus persequentibus me et libera me.

C Postulat propheta liberari de uniuersis inimicis, maxime de spiritalibus nequitiis, quia carnales hostes corpus impetunt, spiritales uero animas necare  contendunt. Saluum fac a peccato, libera a diabolo, ut ab ipsius potestate tollamur; quando misericordia Domini a delictorum sordibus expiamur.


2 Nequando rapiat ut leo animam meam; Dum non est qui redimat neque qui saluum faciat.

C Leoni confertur diabolus, leoni et comparatur Christus. Ille quod ad interitum rapit, Christus quod eripit ad salutem. Non est qui redimat, id est cum Christus subuenire cessauerit, obstantibus nostris peccatis, illo tempore preualet diabolus rapere.


3 Domine Deus meus, si feci istud: Si est iniquitas in manibus meis.

H Iste uersiculus et sequens ad Christum pertinet,  qui nullam iniquitatem perpetrauit, et ad Dauid qui Sauli bis in manu eius cadenti, nulla mala reddidit.


4 Si reddidi retribuentibus mihi mala; Decidam merito ab inimicis meis inanis.

C Nemo enim retribuit, nisi qui aliquid ante percepit. Sed iste uir Deo plenus et patientie uirtute firmissimus et beneuolus petit, ut si malum pro malo reddiderit, decidat ab inimicis inanis, id est, uacuatus sit fructu magne mansuetudinis. Et non solum hoc, uerum etiam  si reddidi, etc., persequatur.


5 Persequatur inimicus animam meam et comprehendat: et conculcet in terra uitam meam, Et gloriam meam in puluerem deducat. Diapsalma.

 C Inimicum, diabolum dicit, qui animas quas comprehendit conterit, quia homines corpus solum persequi possunt, sed diabolus etiam animam, quod plus est. Ac si dixisset, Si inimicis mala reddidi, quod tu prohibuisti, deducat honorem suscepti hominis  in illum puluerem, quem proiicit uentus a facie terre, id est, quasi in nichilum redigat.


6 ÷ Ex .. surge, Domine, in ira tua, Et exaltare in finibus inimicorum meorum.

C Consurgat Dominus in ira, qui non habet iram, id est in uindictam. H uerum hec uindicta que dicitur ira, in diabolum potius debet auerti, qui toties punitur, quoties sibi peccator eripitur, ut sic  inimici illum sentiant per uindictam, quem noluerunt per beneficia. C Exaltatur Deus, quando conuersis peccatoribus confessio laudis offertur Christo; et hoc: In finibus, id est possessione diaboli, in qua utique exaltatur Christus, dum a conuersis laudatur.


7 * Et: exsurge ÷, Domine Deus meus .. in precepto quod mandasti, Et synagoga populorum circumdabit te.

C Mandauit Dominus in precepto, hoc est, in Euangelio discipulis: tertia die resurgam, precedam uos in Galileam, dixit uero propter certitudinem prophetie preteritum pro futuro. Synagoga, hic collectionem signat reproborum, que Christum circumdabat, non credendo, propter rebelles Iudeos qui  Christum persequebantur. H uel Synagoga, populum fidelium significat, qui credendo, Christum post resurrectionem circumdederunt.


8 Et propter hanc in altum regredere; Dominus iudicat populos.

C Propter hanc, id est Synagogam, in qua habitare Christus non potuit propter infidelitatem. Regredi enim est, unde ueneris iterata uia reuerti. Cum dicit, iudicat populos, omnipotentis Patris maiestas ostenditur.


9 Iudica me, Domine, secundum iustitiam meam, Et secundum innocentiam meam super me.

C Cum ponitur, iudica me, humilitas Christi humanitatis exprimitur, que de Marie utero assumpta  est. Constat etiam eum peccatum nullatenus habuisse, quia peccatum non fecit, ideo innocentiam suam ostendit.


10 Consumetur nequitia peccatorum; Et diriges iustum scrutans corda et renes, Deus

C Petit propheta in persona Christi accelerare nequitiam peccatorum, id est, ut caro pro nobis cito crucifigeretur, ut cito suus ascensus clarificetur. Directus est iustus, quando resurrexit a mortuis, et ad celorum regna conscendit. uirtutis enim Dei est, et corda nostra discutere, et corporeas delectationes intelligere, hoc est corda scrutari et renes.


11 Iustum adiutorium meum a Domino, Qui saluos facit rectos corde.

 A Iustum adiutorium, quia iam iusto tribuitur, et est quasi medicina seruans salutem. C Dicit etiam humanitas, suum adiutorium a Deo Patre, ut nobis spem in se credentibus sue pietatis largiretur, quod rectis corde et ueniam tribuit et salutem.


12 Deus iudex iustus fortis ÷ et .. patiens: Nunquid irascetur per singulos dies?

C Iustus iudex dicitur Deus, quia tribuit unicuique in fine quod gessit. Fortis quia nullus ualet resistere uoluntati eius. Et patiens, quia quotidie exspectat, ut conuertat se peccans in penitentiam . Irasci enim iudicum more dicitur, cum illud in diuinitate non inuenitur. Per singulos dies, id est cunctis momentis, quibus peccata committimus, nam ubi esset gloriosa patientia, si mox sequeretur  sua uindicta culpam?


13 Nisi conuersi fueritis gladium suum uibrabit; Arcum suum tetendit et parauit illum.

C Gladium uibrabit  id est unicum Filium suum sub lucente claritate missurus est. uibrare enim illud dicimus quod modo lumen, modo tremulas umbras ostendit, quod constat de Christi incarnatione prouenisse, quando perfidis tenebras, fidelibus lumen sue deitatis ostendit. Arcum, scripturas Noui et ueteris Testamenti accipimus, quibus contumaces terrentur. Tetendit dixit, ne eius patientia remissa putaretur. Et parauit illum, hoc potest de Deo dici, ut mos ipse sagittantium plene uideatur expressus.


14  Et in eo parauit uasa mortis; Sagittas suas ardentibus effecit.

C Per arcum uetus ac Nouum Testamentum diximus, unde effectus mortis uenit malis, qui ex scripturis quandoque occasionem mortis capiunt, et sagittis ipsius uita prestatur. De isto arcu, egresse sunt sagitte, id sunt apostoli, qui desiderantissimis animis, hoc est ardentibus, precepta salutaria uti sagitte transmiserunt, quibus impii uulnerentur et fideles curentur. Effecit, id est, operatus est. Et quis hoc Deus fecit, tamen ecce, etc.


15 Ecce parturit iniustitiam: ÷ et .. concepit dolorem, Et peperit iniquitatem.

C Parturiuit iniustitiam, plebs Iudea, cum uideret  Dominum miracula facientem, et de eius morte tractauit. Concepit dolorem, quando eos increpauit diuersis parabolis et a sua peruersitate illos conuertit. Peperit iniquitatem, quando dixit Crucifige, ordo preposterus est. Prius enim suggestione diaboli peccatum concipitur, deinde parturitur et paritur.


16 Lacum aperuit et effodit eum, Et incidit in foueam quam fecit.

C Lacus dicitur quia eius fundus latet, et pro fraude hic ponitur, quem Iude prauitas aperuit, quia primus nequiter contra Christum fraudem inchoauit. Effodit, dum eum in sua damnatione perfecit. Incidit in foueam, in mortis scilicet locum. A Prius enim fraudator leditur damno innocentie, quam alium ledat damno pecunie


17  Conuertetur dolor eius in caput eius; Et in uerticem ipsius iniquitas eius descendet.

C Dolor enim dictus quasi domabilis horror, hic debemus caput pro anima accipere, huic subiecta sunt peccata obnoxia, quando refrenantur ne perpetrentur. uertex enim dictus, que dextra leuaque uertat capillos, signat rationem, que supereminet menti hec anima si peccatis facientibus inclinatur, necesse est, ut in uerticem, id est supra rationem ipsius, iniquitas descendat, nam cum supra impios peccata propria descendunt, suis sceleribus in penas debitas destinantur.


18 Confitebor Domino secundum iustitiam eius Et psallam nomini Domini altissimi.

C Duobus modis confessio dicitur, cum peccata  nostra satisfactione damnamus, aut dignas Deo laudes cum exsultatione celebramus. Iustitiam qua superbis resistit, humilibus dat gratiam, quia superbos facit sua crimina sustinere, humiles uero dignatur absoluere. Psallere est mandata Domini peragere et hymnos, uoce et intimo corde cantare.



ORATIO EX PSAL. uII.

Scrutator cordium Deus, libera nos a persequentibus nos, et da nobis in tui exspectatione iudicii, firmam custodiam mentis, ut non retribuamus inimicis mala pro malis. Per dominum nostrum Iesum, etc.



PSALMUS uIII.



ARGUMENTUM PSAL. uIII.


C. Ecclesia laudes maiestatemque Domini Christi decantans, naturam eius humanam, ad magnarum rerum dicit creuisse fastigia.


TT. In finem pro torcularibus, psalmus Dauid.

C In finem significare Dominum iam diximus. Pro torcularibus, Ecclesia declarata est, que primo ingressu laudem Domini leta decantat. A Ecclesia autem eadem ratione torcular qua area dicitur. Multis enim uariisque similitudinibus eadem res in Scripturis sepe insinuatur. In area quippe grana a paleis, in torculari uinum a uinaciis diuiditur, ita in Ecclesia boni a malis non loco sed affectu separantur.


1  Domine Dominus noster, Quam admirabile est nomen tuum in uniuersa terra!

C Nomen Domini uocabulum inenarrabile sonat, unde cum dicit, quam admirabile est: non potest explicare quod sentit. Uniuersa terra, quia per totum mundum eius religio sancta dilatatur. H Quod pro nobis homo factus es, quod mortuus, quod resurrexisti, in cunctis gentibus est uulgatum, sed et illud quod eleuata est, etc.


2 Quam eleuata est magnificentia tua Super celos.

C Magnificentia Dei est arcanum Incarnationis Christi: que eleuata est, quando Christus resurgens ascendit in celos, ut in alio psalmo: Exaltare, dicitur,  super celos Deus, et super omnem terram gloria tua .


3 Ex ore infantium et lactentium perfecisti laudem propter inimicos tuos, Ut destruas inimicum et ultorem.

H Hec prophetia in Euangelio completa est, quando in templo pueri clamabant: Osanna filio Dauid, benedictus qui uenit in nomine Domini . C Ut sit sensus, non solum a perfectis et doctis es laudabilis, sed etiam ab incipientium et ore paruulorum mirabilis predicaris, ut per infantes et lactentes, non pueros materiali lacte alendos, sed in fide paruulos qui rudimentis fidei imbuti, fortiorem cibum non recipiunt intelligamus . Inimicos: paganos et blasphemos designat. Defensorem: Iudeum perfidum, C H uel hereticum dicit, A uel diabolum sue secte defensorem et peccati: dicunt quoque heretici fidem se defendere Christianam, et peccatores ueritatem, dum peccata excusant. C Inimicum uero et defensorem uel ultorem: Iudeum perfidum specialiter dicit, qui dum Patrem se putat defendere, Filio existit inimicus, ita factum est, ut Dei quasi defensor, apertissimus Deo probaretur aduersarius.


4 Quoniam uidebo celos .. tuos + opera digitorum tuorum: Lunam et stellas quas ÷ tu .. fundasti

C uidebo celos, id est libros euangelicos. Digitus Dei dicitur: diuine operationis effectus. Lunam,  Ecclesiam dicit; stellas, iustos homines. Fundasti, ut intelligamus omnia in predestinatione Dei fundata


5 Quid est homo quod memor es eius, Aut filius hominis quoniam uisitas eum?

C Quid est homo, cum despectione pronuntiandum est, id est fragilis et caduci Ade sequax, qui in ueteri peccato socia prauitate permistus est. Huius memor Dominus est, quando ei per suam misericordiam peccata dimittit. Filium hominis: filium uirginis Marie dicit; A C quia uisitauit nos, corpus humilitatis nostre assumendo, et ita a peccato ueteri liberando, uisitauit Dei Filius, hominis filium; quando Dei Filius factus est hominis filius.


6  Minuisti eum paulo minus ab angelis: gloria et honore coronasti eum, Et constituisti eum super opera manuum tuarum.

C Minoratus est enim, non necessitate sed pietate et spontane uoluntate, formam serui accipiens: ex ea siquidem parte minor factus est angelis, qua crucem pro omnium salute suscepit. Bene autem dixit paulo minus, quia et si mortalem carnem accepit; tamen nulla peccata habuit. H Gloria, cum in eius descensu inferi claruerunt. Honore, cum uicit mortem. Coronatus, circumdatus choro sanctorum rediit ex infernis. C Dum dicit opera manuum, omnis illi creatura subiecta monstratur.


7 Omnia subiecisti sub pedibus eius: Oues et boues uniuersas: insuper et pecora campi.

 C Cum dicit omnia, ostendit et terrena et superiora ei esse subiecta. Oues electum populum signat. Boues predicatores dicit. Insuper, id est non solum sancti, sed etiam peccatores  ei subiecti sunt, qui bene sunt pecora: dum in mundi istius uoluptate pascuntur. Oues sunt autem, cum intra Dei septa clauduntur.


8 uolucres celi et pisces maris, Qui perambulant semitas maris

C uolucres celi a uolatu crebro dicte, superbi homines sunt, qui inflati uento iactantie quasi per inane eris uolitant, et humilia despiciunt. Pisces philosophos dicit, qui huius mundi naturam erratica curiositate pertractantes: sicut pisces in mari  natant, qui per nimiam curiositatem non contemplantes celestia, inter huius seculi fluctus, rerum fluentium occultas angustias scrutantes, putant esse uitam eternam. Et hi pedibus Christi subiecti sunt, dum conuertuntur. Nam licet Christo omnia iure subiecta sint, illos tamen proprie dicimus esse subiectos, qui ad eius onus leue peruenire meruerunt.


9 Domine Dominus noster, Quam admirabile est nomen tuum in uniuersa terra!

C Repetit sancta Ecclesia congrue siquidem uersum de laude Domini, quem in capite dixit, quia ipse dixit, Ego sum alpha et omega, id est initium et finis .



ORATIO EX PSAL. uIII.


Admirabile nomen tuum, omnipotens Domine, supplices exoramus, ut qui omnem creaturam mundi, ad usus hominis subiecisti, nos ad tue seruitutis officium dignos digneris efficere. Per Dominum nostrum, etc.



PSALMUS IX.



ARGUMENTUM PSAL. IX.

C Propheta letum se dicit Domino psalliturum, quoniam confudit diabolum pauperumque sanguinem uindicat, et peccatores cum antichristo dicens perituros, iudicii tempus uelociter aduenire deprecatur, ne cuiuslibet iniquitas ultra preualeat.


 TT. In finem pro occultis filii. Psalmus Dauid.

C In finem, pro occultis filii Dauid psalmus. Finis iste signat illum: non in quo deficitur, sed in quo crescitur, qui nobis initium est boni, finis est mali. Pro occultis filii: personam significat Saluatoris, cuius mysteria et iudicia nobis sunt occulta. Totus hic psalmus, in persona Ecclesie per prophetam canitur.


1 Confitebor ÷ tibi .. Domine, in toto corde meo; Narrabo omnia mirabilia tua.

C In toto corde confitetur Deum, qui nullis cogitationibus mundanis fluctuat, quod est perfectorum. Narrabo, etc. H Ac si dixisset quantum me docuisti, tantum narrabo. Qui narrat quantum intelligit:  omnia mirabilia Dei narrat, quamuis in se plura sint.


2 Letabor et exsultabo in te; Psallam nomini tuo, Altissime.

C Plus est enim exsultare quam letari. Exsultare est animi et corporis motu maiori iocundissima libertate gaudere, letari uero: animo dilatari in gaudio, letitia enim quasi latitia, id est mentis latitudo, in gaudio dicitur. Psallam, H opere compleam. Nomen Patris Filius est. Altissimus ipse est Deus.


3 In conuertendo inimicum meum retrorsum: Infirmabuntur et peribunt a facie tua.

H. Inimicum dicit diabolum, cui Dominus dixit: uade retro, Satana . Putant enim quidam,  non Petro sed diabolo, Petro suggerenti Dominum respondisse: uade, retro, Satana, id est aduersarie, seu inimice. Infirmabuntur. Hic pluraliter omnes satellites diaboli comprehendit, qui prius fortes erant propter peccata nostra, modo infirmi; nos autem in Deo fortes. Peribunt ante faciem. C Id est ante gratiam [al. faciem] Christi.


4 Quoniam fecisti iudicium meum et causam meam. Sedisti super thronum ÷ qui .. iudicas iustitiam.

H. Fecisti iudicium meum, uox Ecclesie. Ac si dicat: gentes elegisti, Iudeos reprobasti. Causam meam, id est, causasti pro me contra aduersarios, et uindicasti me, et fecisti causam meam bonam. Thronum Grecum est, Latine sedes, quia unusquisque  sedes Dei est. C Hic presens tempus pro futuro dixit, iudicas, quia iudicaturus sit equitatem.


5 Increpasti gentes, ÷ et .. periit impius: Nomen eorum delesti in eternum, et in seculum ÷ seculi ..

H. Increpasti gentes per apostolos, quia idola adorabant. Et periit impius, quia ab impio per predicationem factus est pius. Nomen eorum deleuit, id est nomen impietatis. C In seculum seculi, futurum regnum signat, quod nulla etate nullo tempore finietur, est enim seculum eternum post istud mutabile seculum; quod est seculum, id est sequens eternitas istius seculi, id est, isto finito aliud incipit.


6  Inimici defecerunt framee in finem: Et ciuitates ÷ eorum .. destruxisti.

C Inimici genitiuus casus est, id est diaboli, cuius frameam defecisse testatur, quando uirtus diaboli in fine Omnipotentis iudicio destruetur. Framea Hebraicus sermo, Latine gladius. Ciuitates, populos infideles, quorum pectora diabolus in hoc seculo possidebat; in ultima Christi manifestatione dicit conuictos.


Periit memoria eorum cum sonitu: Et Dominus in eternum permanet.

C Cum sonitu dicit, id est cum clamore maximo, quod fieri solet, quando res prospere grauissimo fine clauduntur, ut nec potestas eorum uideatur remanere, nec nomen. Et ecce decora nimisque apta  diuersitas, quia prius dixit impios perire, nunc in eternum Dominum permanere dicit.


8 Parauit in iudicio thronum suum, et ipse iudicabit orbem terre in equitate: Iudicabit populos in iustitia.

C Parauit, scilicet Deus homo, ut qui hic in humilitate iudicatus est, ibi in maiestate iudicaturus adueniat. Et ipse utique Dominus Christus iudicabit. Orbem terre sanctos uiros debemus accipere. Isti iudicandi sunt in equitate qui audituri sunt: uenite, benedicti Patris mei ; equitas enim pro placiditate et leni iudicio poni solet. Populos, peccatores dicit. Isti cum iustitia iudicandi sunt, quibus dicetur: Ite in ignem eternum .


9 Et factus est Dominus refugium pauperi:  Adiutor in opportunitatibus, in tribulatione.

C Magna cogitatio gaudiorum, ipsum habere refugium quem et iudicem. Pauper Dei est ille, qui terrena despiciens, celestia desiderat. Illud adiutorium dulcissimum est, quod in opportunitate, id est necessitate prestatur. In tribulatione, cum animus afflictorum ad compunctionem auidius incitatur.


10 Et sperent in te qui nouerunt nomen tuum Quoniam non dereliquisti querentes te, Domine.

C Sperent in te, non in seculi blandimenta respiciant, sed in tuam promissionem confidant, qui nouerunt nomen, id est qui maiestatem tuam sanctissima deuotione uenerantur. A Nomen enim est Dei: Dominus, uel Est. Quod nouit, qui libenter ei seruit  qui uere est. Ideo nemo speret in transitoriis, preter fuit et erit nichil habentibus. Nam quod in illis futurum est, cum uenerit fit statim preteritum, exspectatur cum cupiditate, amittitur cum dolore, non tenetur cum certitudine. C Sequitur causa cur sperent in Deum, quia non patitur eos deserere quos uidet ad se confugere


11 Psallite Domino ÷ qui .. habitat ÷ in .. Sion: Annuntiate inter gentes studia eius.

H Psallite Domino, id est predicate Dominum, et opere implete quod predicatis. Sion speculatio dicitur, id est Ecclesia, in qua habitat Christus. Annuntiate. uox Prophete admonet predicatores predicare studia eius, id est mandata Christi.


12  Quoniam requirens sanguinem eorum recordatus est: Non est oblitus clamorem pauperum.

C Quia superius dixit, predicate gentibus; ne quis putaret inultum esse sanguinem martyrum, dixit requirens sanguinem, ut uindicta terreret persecutores, et martyres promissio mulceret. Non est oblitus dicit, ne putent obliuisci Deum  retribuere bona pauperibus Christi.


13 Miserere mei, Domine: uide humilitatem meam de inimicis meis.

C Postulat sibi Propheta sic subueniri, ut uideatur a rege Christo, quia eius conspectus auxilium est. Supplicat iterum intelligi a Domino suam humilitatem  de superbia persecutorum, quia tantum uidentur extolli persecutores, quantum humiliantur martyres.


14 Qui exaltas me de portis mortis: Ut annuntiem omnes laudationes tuas in portis filie Sion.

C Porta uero mortis est diabolus uel uitia illecebrosa, per que introitur ad eternam mortem. Exaltas me, id est longe facis a talibus. Liberatus ex illis portis mortis, pollicetur se pronuntiaturum laudes Domini in portis Sion, id est in toto orbe sancte Dei Ecclesie. A Porte enim Ecclesie sicut sunt apostoli, ita omnia optima studia, per que uenitur ad uisionem pacis in Ecclesia. H. Porte etiam mortis heretici, et omnis mala doctrina. Porte Sion, id est Ecclesie boni predicatores et  sancta doctrina.


15 Exsultabo in salutari tuo: Infixe sunt gentes in interitu quem fecerunt.

C Merito ergo se dicit Propheta in ipso gaudere, id est in Christo, ubi gaudii nullus est finis. Infixas enim gentes dicit, que timore Domini non tenentur, id est quasi quibusdam clauis peccatorum ligatas, ut non ualeant se excutere, quod non improbe ad Iudeos pertinere dicimus; ut ita sint malis suis affixi Iudei perfidi, sicut in cruce clauis Dominum infigere decreuerunt: pena etiam cuique sua est iniquitas.


16 In laqueo isto quem absconderunt: Comprehensus est pes eorum.

C Laqueum uero occultauerunt quantum potuerunt,  et tamen Christum nil celare ualuerunt. Comprehensos illos dicimus quos captio nodosa constringit, sic fuit pes eorum, id est gressus animi, et desiderium prauum, quod eos ambulare fecit ad uitia. A Laqueus quippe occultus dolosa cogitatio; pes anime amor, qui, si prauus est, dicitur cupiditas; si rectus, caritas. Eo mouetur anima quasi ad locum quo tendit, id est delectationem bonam uel malam.


17 Cognoscet Dominus iudicia faciens: In operibus manuum suarum comprehensus est peccator. Canticum diapsalmatis.

C Cognoscetur Dominus, quando humanum genus  siue a sinistris seu a dexteris iudicio Dei erit segregatum. Comprehensus est peccator operibus suis, cum secundum qualitatem operis sui dignam recipit ultionem.


18 Conuertantur peccatores in infernum Omnes gentes que obliuiscuntur Deum

C Conuertantur peccatores, dicit, id est ab huius mundi delectatione tollantur, ne diutius possint in sua uoluptate gaudere. Infernus autem dictus est ab eo que illic anime iugiter interantur, ad quem sine dubio peruenturi sunt, qui Domini precepta contemnunt. Obliuisci Dominum est inuolui erroribus superstitionum et ceno uoluptatis, nam e contrario illius memores sunt qui talia non requirunt.


19 Quoniam non in finem obliuio erit pauperis:  Patientia pauperum non peribit in finem.

C Non enim obliuio erit pauperis, quando uenerit Dominus in fine seculi iudicare mundum, dicit etiam non perire patientiam que fideles coronat. Nam si deest homini patientia, anima eius non est perfecta. In finem. H Quia si differtur auxilium a sanctis, tamen non aufertur nisi uenit


20 Exsurge, Domine, non confortetur homo: Iudicentur gentes in conspectu tuo.

C Prospexit Propheta aduentum Antichristi et proclamauit. Exsurge, Domine, non confortetur, id est non preualeat homo pessimus scilicet Antichristus, cuius nequitiam non ualet sustinere humana conditio. Gentes etiam petit iudicari celerrimo aduentu, que cum ipso Antichristo scelera magna  facture sunt.


21 Constitue, Domine, legislatorem super eos: Ut sciant gentes quam homines sunt. Diapsalma:

C Legislatorem, hic Antichristum dicit, ut talis princeps detur peccatoribus, non qui eos regat sed cum ipsis simul depereat. H Sciant, cum damnate fuerint gentes, etc., quoniam spem suam in hominem posuerunt et non in Deum. C Tamen legislator uerissimus solus Deus, Antichristus uero male et false legislator erit.


22 Ut quid, Domine, recessisti longe? Despicis in opportunitatibus, in tribulatione?

C Non cessit longe Christus, quia ubique totus est, sed quasi recessisse creditur cum subuenire tardauerit. Despici enim nos credimus si uel minimo  tempore ab auxilio Dei differamur, hoc dixit Propheta pro anxietate gementium. Sed ille tunc magis prestat, cum magne patientie nobis solatia ministrat.


23 Dum superbit impius. Incenditur pauper: Comprehenduntur in consiliis quibus cogitant.

C Superbit impius. Cum facta sue maligne uoluntatis superbus expleuerit, tunc magis incenditur pauper catholicus ad studium uirtutis, quia, dum uiderit peccatorem nimis exaltatum, facile nouit casurum, sed isti impii comprehenduntur debitis penis puniendi. A uel, in consiliis cogitationum malarum, quibus cogitant comprehendere sanctos ad affligendum. Et cur superbiat ipius subdit, quoniam laudatur,  etc. Et hec est magna ira Dei in impium, ut desit correctio et assit adulatio, adulantium enim lingue alligant animas in peccatis.


24 Quoniam laudatur peccator in desideriis anime sue: et iniquus benedicitur


25 Exacerbabit Dominum peccator: Secundum multitudinem ire sue non queret.

C Malus enim, dum ab alio peccatore laudatur, extollitur in desiderio laudis, nec de correctione cogitat, cui laudator blandiens inuenitur. Sequitur argumentum eius iniquitatis, ut ille benedicatur qui male potius agere cognoscitur, deceptus adulantium falsitate. C Exacerbabit Dominum peccator, id est ad iracundiam concitabit sua indicibili superbia, quod  proprie de Antichristo datur intelligi, qui irritat Dominum, quando se sua fallacia non solum terrenum regem sed etiam rerum omnium predicabit Deum, sed hoc ei erit ad ruinam, ideo, ut falsus Deus, flammis dignis punietur. Non requiret Deum Antichristus, ut sua peccata crudelia dimittantur, quia in conspectu suo non habet Deum; ideo subditur, non est, etc.


26 Non est Deus in conspectu eius: Inquinate sunt uie illius in omni tempore.

C O quam profunda cecitas, Deum ante oculos non habere. De Antichristo dicit, omnes semitas eius esse pollutas, id est cogitationes et facta sordida; necesse enim est ut sint contaminata que pestiferi ducatu diaboli sordidantur


27  Auferuntur iudicia tua a facie eius: Omnium inimicorum suorum dominabitur.

C Auferuntur iudicia Dei a corde impii, quando uidet tardius uenire quod celeriter meruerit sustinere. Hoc illi quoque auget interitum, quod dicitur tenere principatum inimicorum suorum, qua gloriatione ad scelera pronior erit: cum nullum sibi obuiam ire cognouerit.


28 Dixit enim in corde suo: Non mouebor a generatione in generationem sine malo.

C Dicit Antichristus, Non mouebor, id est nullam gentem intactam relinquo, sed pergam de gente in gentem uindicandus. Actus uero suos ostendit uno uerbo, quando se dicit sine malo nichil esse facturum.


29  Cuius maledictione os plenum est et amaritudine et dolo: Sub lingua eius labor et dolor.

C Nequitia eius duplici peruersitate describitur. In ore quippe habebit blasphemam maledictionem, cum se filium Dei mentitur. Amaritudinem, quando contradicentibus sibi penam mortis indicit et ad supplicia iubet peruenire. Labor, cum diuersis cladibus affligit innoxios. Dolor, cum martyres facit. Hec habet in ore que locuturus est publice; hec uero habet sub lingua que cogitat. Cogitat uero laborem et dolorem, quia sine his consummari non potest corona martyrii.


30  Sedet in insidiis cum diuitibus in occultis: Ut interficiat innocentem.

C Cum dicit, sedet in insidiis, actus Antichristi comparauit consuetudini latronum, qui se occultant ut interficiant innocentes. Diuites hic in malo accipiuntur, sicut pauperes in bono. A Diuites enim seculi dicit, quos ditabit ut eorum gloria alios decipiat. C Interficere innocentem est de religioso facere sacrilegum, eiusque animam perpetua morte damnare.


31 Oculi eius in pauperem respiciunt: Insidiatur in abscondito quasi leo in spelunca sua.

C Cum dicit oculos eius in pauperem, scilicet spiritu respicere, sciendum quod non respicit ut  proficiat illi pauperi, sed ideo intendit ut occidat. H Leonem Antichristum nominat, diabolus quoque et leo et draco dicitur. Leo quando aperte persequitur, draco quando occulte nocet. C Quod ait, ut leo, ad uim pertinet; sed quod addit, in cubili suo, ad dolos pertinet suos, quibus laceraturus est Christianos.


32 Insidiatur ut rapiat pauperem: Rapere pauperem dum attrahit eum.

C Iteratio insidiarum nimiam calliditatem hostis ostendit. Rapere pauperem subitum periculum anime significat. Dum attrahit eum, id est, dum illum molitur a ueritate reducere, et ad uenerationem sui nominis molitur adducere.


33 In laqueo suo humiliabit eum:  Inclinabit se et cadet cum dominatus fuerit pauperum.

C Laqueus significat dolum, quo corda simplicium capiuntur. Humiliabit autem, quando de uera religione cadunt ex suasione diaboli, qui ad insanam doctrinam perducuntur. Inclinabit se tyrannus, cum animum suum remiserit in aliquod otium cessando a tanta persecutione, nimia acquisitione perditorum satiatus. Post penas afflictionesque iustorum, cadet nequissimus cum suis sequacibus de sua presumptione, quando illi superuenerit repentinus interitus; finem enim seculi infelix nescit, quoniam eum in sua potestate Dominus constituit. H Ideo cum se sperabit adhuc longe uicturum, repentinus ei superueniet interitus.


34  Dixit enim in corde suo: Oblitus est Deus: Auertit faciem suam ne uideat in finem.

C Nimis stulta cogitatio, putans Dominum fideles suos nolle respicere, pro quibus passionem sustinuit, cum propter ipsum doceantur omnia penalia et aduersa sustinere.


35 ÷ Ex .. surge, Domine Deus. Exaltetur manus tua: ne obliuiscaris pauperum.

C Exsurge, Deus, hoc est, celeriter ueni; exaltetur manus tua, operationem iudicii significat. Illud enim Propheta desiderabat uenire, unde Antichristus posset occumbere. Ne obliuiscaris, nunc rogat, ne secundum uotum tyranni obliuiscatur pauperum  in finem seculi, ubi retributio est futura meritorum.


36 Propter quid irritauit impius Deum? Dixit enim in corde suo: Non requiret.

C Interrogando enim dicendum est, propter quid irritauit impius Deum. Respondendum, ideo quippe quoniam Deum impius putabat non posse sua facta requirere et pauperum iniurias, quasi circa cardines celi Deus ambulans, nostra non consideraret, sed inueniet memorem in futuro, quem sperabat oblitum.


37 uides quoniam tu laborem et dolorem consideras Ut tradas eos in manus tuas.

C Propheta loquitur ad Deum: uides quoniam  tibi nullus illudat; consideras enim laborem et dolorem, quem ille perfidus sub lingua habuit, id est in cogitatione sua reuoluit. Ut tradas eum, id est iudicio traditus non euadet, sed digna factis recipiet, cum eterna damnatione torquebitur.


38 Tibi derelictus est pauper: Orphano tu eris adiutor.

C Cum dicit, tibi derelictus est pauper, ostendit quoniam qui Domino derelinquitur, nulla utilitate fraudatur, hoc est enim pio principi dimitti, quod bonis omnibus tradi. Pauper enim dictus a paulo lare. Pupillum uero dicit non cuius genitor carnalis occubuit, sed cui pater sepultus est, id est mundus quem non amauit. Tu eris adiutor dicit, ut cum carnaliter  affligi uideas, eos non dubites esse liberandos.


39 Contere brachium peccatoris et maligni: Queretur peccatum illius et non inuenietur.

C Redit nequitia Antichristi ante oculos Prophete et rogat: Contere brachium eius, id est ad nichilum redige potentiam, qua male utebantur peccatores, quia insigniter impia faciebant. Malignus, quia iniquus suasor erit, ut quos terrore non potest peruertere, saltem per noxia premia conetur declinare. H Queritur peccatum illius nec inuenietur, hoc est ad emendationem non est dignus uenire. C Addidit, nec inuenietur, quia dubium non est perire scelestam potestatem, cuius auctor est damnandus. A Ut sic inueniatur peccatum et peccator ad damnationem, que non inueniuntur ad emendationem.


40  Dominus regnabit in eternum et in seculum ÷ seculi .. Peribitis gentes de terra illius.

C Interfecto Antichristo, redit Propheta ad ordinem futurarum rerum, ubi iam securitas sanctorum et regnum eternum Christo Deo est. Gentes, peccatores et impios dicit, qui feraliter uiuunt. De terra illius, regnum signat Saluatoris, quo soli beati perfruuntur.


41 Desiderium pauperum exaudiuit Dominus: Preparationem cordis eorum audiuit auris tua.

H Desiderium pauperum, dicit uoluntatem Ecclesie, ut ei tribueret regna celorum. C Et preparationem cordis, id est concupiscentiam, que ostendit  uirtutem animi ardore mentis. H Aurem Dei, clementiam diuinam dicit.


42 Iudicare pupillo et humili: Ut non apponat ultra magnificare se homo super terram.

C Ecce auctoritate prophetica admonemur, pupillum humilem Deo esse gratissimum. Cum pupillus humilis dicitur, iustissimus approbatur, ut non apponat ultra, hoc est, H ut non eleuet Antichristus se ultra super electos Dei, quia C tunc omnia mala finienda sunt, cum auctor mortis cum sua plebe damnabitur. Hec sunt occulta Filii, que psalmi huius titulus canit.



ORATIO EX PSAL. IX.

Confessioni nostre piam aurem, Deus clemens,  aperi, qui sperantes in te nunquam consueuisti derelinquere, ut exaltati de portis mortis perpetue, possimus salui tentatoris occultas insidias effugere. Per Dominum nostrum.



PSALMUS X.



ARGUMENTUM PSAL. X.

C De hereticis Propheta dicit, qui nituntur catholicos in suam conuertere prauitatem, Domini illis iudicium comminans, et quid in illa retributione debeant sustinere.


TT. In finem ÷ Psalmus .. Dauid.

C Sciendum est hunc psalmum probatum esse ad hereticos destruendos.


1 In Domino confido:  Quomodo dicitis anime mee: Transmigra in montem sicut passer?

H In Domino confido. uox Ecclesie contra hereticos. C Ac si dixisset, Dum ego sum in religionis fixo cacumine constitutus, quomodo suadetis me: Transmigra in montem, id est ad hereticam prauitatem, mentientes esse Christum ibi, ubi ueritas esse nulla probatur? Mons significat eleuatam superbiam mentis, qua sola heresis incurritur, dum heretici humilibus consentire nolentes, super Ecclesiam se erigere conantur. Passer hereticum signat, qui ad nequissimas predicationes inconstantis animi leuitate transfertur. Instabilis enim auis passer, et alii in foraminibus parietum, alii in roscidis uallibus, nonnulli in squalidis montibus habitant.


2  Quoniam ecce peccatores intenderunt arcum: parauerunt sagittas suas in pharetra: Ut sagittent in obscuro rectos corde.

H Quoniam ecce peccatores, id est heretici, intenderunt arcum, id est ora illorum contra Ecclesiam. Intenderunt arcum, id est potentiam uerbositatis sue. C Parauerunt sagittas, id est uerba uenenosa. In pharetra, id est in corde. H ut sagittent, etc., id est cum uiderint in Ecclesia obscuratos imperitia uel simplices, laqueis dolosis uel occultis illiciant. C Recti corde sunt dicti, qui nulla iniqua persuasione decipi poterunt, uel in obscuro, id est obscuris et ambiguis sententiis eorum, uel cum persecutionibus tetris perturbatur Ecclesia. Quando timore  periculi carnalis homines creduntur facilius immutari.


3 Quoniam que perfecisti destruxerunt: Iustus ÷ autem .. quid fecit?

C Dicit idem Propheta destruxisse hereticos legem Dei cum interpretationibus falsis, conuertentes in necem que a Domino prophetata sunt ad salutem. Subiungitur defensio Domino Christi: Iustus quid fecit? H hoc est, Christus mundum redemit. C uel, si Scripturas subuertere uolunt, quid fecit eis iustus, quod etiam illum persequuntur?


4 Dominus in templo sancto suo: Dominus in celo sedes eius.

C Templum enim Dei sanctum est, quod estis uos , ut sciat hereticus se posse a Deo disperdi,  a quo noscuntur corda recte credentium possideri. Celum enim sanctos uiros significat, quos diuinitas insidere dignatur. Terrere igitur hereticos a seductione bonorum per Domini iudicium nititur Propheta, ut si iustos seducere non timent, saltem eum qui in iustis est et habitat timeant.


5 Oculi eius ÷ in pauperem .. respiciunt, Palpebre eius interrogant filios hominum.

H Oculi Domini, id est aspectus et clementia Diuinitatis pauperem populum Christianum respicit ad adiuuandum. C Palpebre, dicte a palpitando, signant subtilitatem diuini iudicii ac iudicia Dei occulta, in quibus nos interrogat, id est cognoscit quid habeat unusquisque.


6 Dominus interrogat iustum et impium:  Qui autem diligit iniquitatem odit animam suam.

H Dominus interrogat, id est cognoscit et probat iustum et impium. C Hoc ideo dicitur, ut unusquisque circumspiciat conscientiam suam, de qua nouit solum Deum ferre iudicium. Non enim iustus est quem homines dicunt, sed quem Deus probat iustum. Quid est diligere iniquitatem, nisi diabolum sequi? semetipsum persequitur qui diabolum sequitur, dum illas semitas uult ire, que ad fugienda loca penarum perducunt.


7 Pluit super peccatores laqueos: Ignis + et .. sulphur + et .. spiritus procellarum, pars calicis eorum.

C Pluit, scilicet uerba predicationis, que piis imbres  sunt, perfidis autem laquei igniti. Ignis etiam est, cum eos flammea cura consumit cupiditatis. H Sulphur, putredo peccatorum. C spiritus procellarum, dum se confundunt mente tumultuosa, pars calicis eorum, id est mensura, que pollutis actibus ebriantur. H uel, ignis, cupiditas, sulphur, peccatorum putredo, spiritus procellarum, pena eterna; et quos ignis exurit, tempestas exanimat.


8 Quoniam iustus Dominus et iustitias dilexit: Aequitatem uidit uultus eius.

C Iustum dicit Dominum amare iustitiam, quia nescit alios respicere, nisi qui norunt custodire iustitiam, equitatem illam, scilicet quam ipse propitius concedit. uultus Dei propitiationem significat.



ORATIO EX PSALM. X.


Dirige oculos pietatis tue super humilem paupertatis nostre personam, omnipotens Domine, et circumda nos fidei armis, ut ab iniquitatum sagittis eruti, ualeamus equitatem et iustitiam custodire. Per Dominum.



PSALMUS XI.



ARGUMENTUM PSAL. XI.

C Saluum se Propheta a mundi istius peruersitate fieri petit, quoniam dolosi atque superbi, potentiam Dei sceleratis oblocutionibus abnegabant; promissionemque Patris per Filium dicens faciendam, eloquia Domini sub breuitate collaudat.


In finem pro octaua die. Psalmus Dauid.

C In finem pro octaua die, ut in sexto psalmo iam  dictum est, ad eternam pertinet requiem, petit itaque Propheta iniquitatem mundi destrui, ut ad illam ueritatem future promissionis debeat peruenire.


1 Saluum ÷ me .. fac, Domine, quoniam defecit sanctus: Quoniam diminute sunt ueritates a filiis hominum.

C Saluum me fac, exclamat ad Dominum Propheta, petit se saluum fieri ab illo a quo ueram medicinam nouerat inuenire, dicens sanctum deesse; aliter enim sanctus deficere non poterat nisi fuisset inter homines ueritas imminuta. uerum cum dicit diminutas, euidenter ostendit deprauata Dei munera ex culpis hominum, et collata beneficia propria peruersitate maculata. Dicit uero ueritates, de ueritatibus  hominum loquens, una est Dei ueritas, qua illustrantur anime sancte.


2 uana locuti sunt unusquisque ad proximum suum: Labia dolosa in corde et corde ÷ locuti sunt ...

C uana falsa significat, quando contra Dominum testimonia falsa querebant, tunc imminute sunt ueritates. Proximos dicit, non tam cognatione generis quam participatione sceleris sociatos. In corde et corde, quoties uolumus dolosos ostendere, duplicia eorum corda declaramus, quando simplices, unum cor in eis esse testamur. Locuti sunt, ut subaudias mala.


3 Disperdat Dominus uniuersa labia dolosa: Linguam magniloquam.

C Disperdat dicitur contra Iudeos, ut passim  pereant, qui se in una prauitate collegerant. Lingua magniloqua est que sibi aliquid magne potestatis assumit, et, ne hic in bono linguam magniloquam accepisses, predixit labia dolosa. Considera uero pietatem dicentis, quod non hominibus  sed ipsis uitiis maledicit.


4 Qui dixerunt: Linguam nostram magnificabimus: Labia nostra a nobis sunt: Quis noster Dominus est?

C Illos exponit, qui in prosperis rebus se iactantes, gloriam suam exaltare presumunt, et sibi ipsis deputant non a Deo accepisse. Istud quis noster Dominus est, sacrilegorum uerba sunt contradicentium  uero Deo, et superborum. A Hypocritarum et philosophorum, qui ingenio et studio scientias et eloquentiam acquisitas ex seipsis habere putant, contemnentes non habentes eas, ideo subdit:


5 Propter miseriam inopum et gemitum pauperum: Nunc exsurgam, dicit Dominus.

C Exsurgam, dicit Propheta in personam Patris de Filio; exsurgam, id est, apparebo et manifestabor in Filio, H ut eos qui in miseria sunt in mundo redimat.


6 Ponam in salutari: Fiducialiter ÷ agam .. in eo:

H Ponam in salutari , id est salutem et consolationem pauperum, forte gentium in Filio;  qui est letitia contra gemitum. Fiducialiter agam in eo, C id est in Filio, quia potestas Patris; fiducia est Filii, cuius uoluntati nullus ualet obuiare, quia eloquia, etc.


7 Eloquia Domini, eloquia casta: argentum igne examinatum: Probatum terre: purgatum septuplum.

Hic eloquia Domini laudantur  cum dicit, eloquia casta. Superius uero sermo humanus arguitur, cum dicit, uana locuti sunt. Argentum terre, igne examinatum solet esse purissimum, quando frequenti fuerit decoctione mundatum; sic eloquia Domini pura, pulchra et rara. Purgatum uel examinatum, contra illud ponitur, quod de peccatoribus  ait, labia dolosa in corde, etc. Septuplum, septiformem Spiritum significat, id est, timorem Domini, pietatem, scientiam, fortitudinem, consilium, intelligentiam, sapientiam. A Per que diuinum eloquium splendet, dum uerbi Dei predicatores et secundum eloquia eius uiuentes his carismatibus refulgent.


8 Tu, Domine, seruabis nos: Et custodies nos a generatione hac in eternum.

H Tu, Domine, seruabis nos in eternum , id est in fide seruabis. Et custodies ab hereticis uel Iudeis, siue a peccatoribus, siue a dialecticis et philosophis istius mundi in eternum. C Hic conseruat ne pereamus, ibi letificat in eternum et coronat.


9 In circuitu impii ambulant:  Secundum altitudinem tuam multiplicasti filios hominum.

C In circuitu impios ambulare, est tortuosis moribus uiuere, qui nunquam rectam uiam ambulant, Christo derelicto, qui est uera uia. Secundum altitudinem tuam, non secundum meritum hominis sed secundum potentiam diuine uoluntatis multiplicatur Ecclesia, hoc est de pietate et misericordia eius, percipiens in retributione Christi promissa.



ORATIO EX PSAL. XI.

Miserere fragilitatis nostre, sanctissime Pater, et concede nobis eloquia tua, pudico corde continere, ut possimus multiloquam dolositatem insanientium declinare. Per Dominum nostrum.



PSALMUS XII.



ARGUMENTUM PSAL. XII.

C Respiciens Propheta mundum idololatrie mancipatum, credulitatem suam aduentu sancte Incarnationis poscit expleri, ut uel sic confusa gentilitas suum posset agnoscere Creatorem.


TT. In finem psalmus Dauid.

C In finem: hic tempus significat incarnationis Christi. C Totus hic psalmus de caritate loquitur Christi; plenus Propheta Domini caritate, confidenter dicit differri se diutius ab exspectatione sua et aduentu illius, quem licet firma fide crederet esse uenturum, tamen de eius tarditate conqueritur. Cuius adhuc speratum aduentum citius non merebatur cernere, quoniam omni desideranti ualde molesta  dilatio est.


1 Usquequo, Domine, obliuisceris me in finem? Usquequo auertis faciem tuam a me?

C Usquequo cum dicit, apparitionem postulat Christi, quam in spiritu uidebat; usquequo, id est, quousque, quandiu non liberas. H Potest uero cum Propheta quilibet penitens sub peccatis gemens dicere: Usquequo, etc., persequuntur enim demones et mali homines grauissime uere penitentes et Christi mandata seruare cupientes. C In finem, id est usque ad Christi aduentum.


2 Quandiu ponam consilia in anima mea, dolorem in corde meo per diem?

C Cum dicit quandiu, exprimitur hic maximus ardor exspectantis aduentum Dei. H Ac si dicat: Patior  istam angustiam quousque te uideam, sicut promisisti uenire. A Dicit uero consilia, id est cogitationes et tractatus, quomodo et quando a seruitute peccati et diaboli liberari possit per aduentum Saluatoris, et quia spes salutis protrahitur, crescit desiderium in dolorem. C Per diem, id est per singulos dies ille amor tui aduentus, uersus est in dolorem mentis quo tardaueris.


3 Usquequo exaltabitur inimicus meus super me? Respice et exaudi me, Domine Deus meus.

C Inimicum, diabolum dicit, qui dicitur exaltatus ante aduentum Domini, cum gaudebat de humana captiuitate. Super me, id est super credulitatem meam. Exaudi me, non sibi tantum subuenire petit sed uniuersis fidelibus. Respice, ad illud referendum;  usquequo auertis faciem tuam a me. Exaudi uero, ad illud quod dicit in capite psalmi: usquequo obliuisceris me in finem.


4 Illumina oculos meos ne unquam obdormiam in morte: Nequando dicat inimicus meus: Preualui aduersus eum.

C Dum petit illuminari oculos, cordis oculos dicit, qui obdormiunt in morte, quando, fidei lumine sepulto, carnali delectatione clauduntur; ipse est enim somnus, de quo letatur inimicus. Inimicum, diabolum dicit et angelos eius, quorum consuetudo est insultare dum capiunt, et gaudere dum deceptos a se cognouerint possideri.


5  Qui tribulant me exsultabunt si motus fuero: ego autem in misericordia tua speraui.

C Exsultabunt si motus fuero, id est si a te fuero diuisus per incredulitatem uel peccatum; inimici efficiuntur leti. In tua misericordia dicit, quia qui aliunde suam spem ponit nisi in Deum, sua fides uacua est. O uirtus fidei et firmitas magna credentis in eum credere a quo pro certo scit posse saluari!


6 Exsultabit cor meum in salutari tuo: Cantabo Domino qui ÷ bona .. tribuit mihi: ÷ et Psallam nomini Domini altissimi ...

C Interior homo salutare Dei conspexerat, quem cernere cupiebat carnalibus oculis. Cantabo, scilicet corde ubi nimia letitia complebatur. Psallam operibus bonis, quod maxime Diuinitas querit.



ORATIO EX PSAL. XII.


Ne auertas faciem tuam a nobis, omnipotens Deus, ne inimici nostri exaltentur aduersus nos; sed ita cor nostrum salutaris tui exsultatione perfunde, ut facias somnum secunde mortis euadere. Per Dominum nostrum.



PSALMUS XIII.



ARGUMENTUM PSAL. XIII.

C Ecclesia Iudeos increpans qui uiso Domino minime crediderunt, inani eos trepidatione dicit confundi qui fructuosum timorem Domini cognoscere noluerunt, eorum in fine seculi conuersionem predicens.


TT. In finem ÷ Psalmus .. Dauid.

C Finis Christum significat, ideo frequenter repetitur,  ut semper ad Omnipotentem audientis animus erigatur. C Psalmus iste, Iudeorum uesaniam uehementi increpatione castigat, asper inuectionibus, terribilis profanis, amarus incredulis, ut hec increpatio merito detur Ecclesie.


1 Dixit insipiens in corde suo: Non est Deus.

C uidens populis Iudeorum Christum humiliter uenisse dixit: Non est Deus, nec intellexit ipsum esse qui a prophetis predictus est. Et ideo insuper grauius est, quia dixerunt hoc non in labiis, sed in corde, ut malo uoto peior incredulitas iungeretur. A uel insipiens etiam gentilis dicitur, Deum non esse putans, qui corruptus est mente, lignum sibi Deum faciens.


2  Corrupti sunt et abominabiles facti sunt in studiis ÷ suis .. Non est qui faciat bonum ÷ non est usque ad unum ...

H Si enim notitiam habuissent Dei, corrupti per infidelitatem et abominabiles, id est odibiles non fuissent. Non est usque ad unum. C Reuera solus Christus est, sine quo aliquod bonum uel incipere uel implere nullus ualet. Alia littera habet: Corrupti sunt in uoluntatibus suis. uoluntas autem dicta est a uolatu, quoniam animus quo uult nimia uelocitate transfertur. Corrupti igitur sunt Iudei, dum a Scripturarum sanitate recedentes, in uitiosos sensus inciderunt, et ita nefandissima incredulitate  maculati, in penam peccati etiam Deo abominabiles facti sunt.


3 Dominus de celo prospexit super filios hominum: Ut uideat si est intelligens, aut requirens Deum.

C Prospexit Dominus, scilicet ut nobis mitteret unigenitum Filium suum. Super filios, id est humanum genus. H Ut uidere sanctos suos faciat, per quos respicit, et in quibus habitat, si sit sapiens. C Qui Deum mente intelligat esse uerum Deum et hominem, et requirat operatione Deum, sequendo mandata eius, ut ab eius uoluntate non discrepet. Sed quid uiderint sancti Dei, per quos Deus uidere dicitur, subdit, omnes declinauerunt, etc.


4 Omnes declinauerunt, simul inutiles facti sunt: Non est qui faciat bonum. Non est usque ad unum.

 C Hic dicit omnes, id est totum, et significat partem. Declinauerunt, scilicet a gratia Dei, et facti sunt inutiles sibi et aliis. Tanti enim et tot de Iudeis impii fuerunt, ut pene omnes perfidi esse ac perisso putarentur. A Similiter de gentibus, omnes igitur non intelligunt nec requirunt, sed declinauerunt tam Iudei quam gentiles.


5 ÷ Sepulcrum patens est guttur eorum ... ÷ Linguis suis dolose agebant ... ÷ uenenum aspidum sub labiis eorum.

C Merito ergo sepulcrum dictum est guttur eorum: qui pestiferos sermones proferebant, sicut sepulcrum fetidos odores exhalat. Linguis suis dolose agebant, quibus mortifera uerba loquebantur. Aspidum  immane genus est serpentium, quod naturali obstinatione uerba incantantium perhibetur non admittere, nec a uoto suo potest remoueri, et quod non ualet ullo carmine mitigari, sicut alia genera serpentina; quod significat surditatem mortiferam Iudeorum. uenenum dictum est quod per uenas currat; sic et uota malignorum occulta cogitatione grassantur.


6 ÷ Quorum os maledictione et amaritudine plenum est ..: ÷ ueloces pedes eorum ad effundendum sanguinem ...

C. Quorum os, id est Iudeorum, quando pro bonis admonitionibus blasphemabant Christum. Amaritudine, cum de nece eius tractabant. Pedes, consilii  progressus appellat, quibus de incepto mouemur ad exitus rerum. Cum dicit, ueloces, defuisse illis ostendit consilia moderationis. Ad effundendum sanguinem, id est Domini Saluatoris et suorum, ut scelerate rei crescat immanitas actionis, dum et in Dominum Saluatorem manus noxias iniiciunt.


7 ÷ Contritio et infelicitas in uiis eorum .. ÷ et uiam pacis non cognouerunt ..: ÷ Non est timor Dei ante oculos eorum ...

H Contritio, scilicet corporis Iudeorum, infelicitas anime. In uiis, in operibus eorum. Cur? quia uiam pacis, id est Christum non cognouerunt, nec per fidem nec per opera. Quare? quia non est timor Dei in sensu eorum, non enim metuunt futurum  iudicium. C. uia impiorum contritio est, quia terit et teritur; infelicitasque in ea est, quia nunquam per ipsam nisi ad infausta supplicia peruenitur.


8 Nonne cognoscent omnes qui operantur iniquitatem: Qui deuorant plebem meam sicut escam panis?

H Nonne cognoscent, ac si dicat: Si modo non cognoscent uenturam ultionem, cognoscent in iudicio qui modo mala operantur. Plebem meam deuorant, id est heretici populum Christianum seducunt, uel mali occidunt bonos, uel idololatre credentes. Sicut nullus esuriens sine pane bene potest saturari, sic heretici nunquam satiantur iniquitatibus suis, nisi persequantur Christianos. A uel satiantur persecutione Christianorum, sicut esca panis  satiatur esuriens.


9 Dominum non inuocauerunt: Illic trepidauerunt timore ÷ ubi non erat timor ...

H Dominum non inuocauerunt, si enim inuocassent, salui essent. Illic trepidauerunt in idolis et ritibus uanis simulacrorum, qui Deum timere debebant. C Et quando dicebant de Christo: Si dimittimus eum sic, etc.


10 Quoniam Deus in generatione iusta est: consilium inopis confudistis: Quoniam Dominus spes eius est.

H Quoniam Deus est in generatione iusta, id est in populo Christiano. C Christi consilium confudistis, id est suscipere noluistis H dicentis: Penitentiam agite. Inops dicitur Christus, qui pro nobis  pauper factus est. Dominus spes eius est. Pater utique Filii, quia humanitas confortata est de Diuinitate. A uel quodlibet membrum Christi existens, qua Dominus spes eiusdem; inde contemnitur magis unde magis reuerendus esset.


11 Quis dabit ex Sion salutare Isrel? cum auerterit Dominus captiuitatem plebis sue, Exsultabit Iacob et letabitur Isrel.

C Cum dicit, quis dabit, uult intelligi Dominum Patrem, qui Dominum Christum in Sion, id est in Ierusalem mittere dignatus est. Ipse est eterna salus Isrel, id est credentium. Dum auertit, id est diabolum damnauerit, qui Dei plebem persequi et captiuare festinat. Exsultabit Iacob, id est Iudeorum et gentium populus collectus per gratiam Dei. Letabitur  Isrel, hoc est uniuersalis Ecclesia.



ORATIO EX PSAL. XIII.

Dignare, Domine, de celo sancto tuo respicere super filios hominum, et da nobis agnoscere uiam pacis, ut, auersa uitiorum captiuitate, celestis Ierusalem habitaculo perfruamur. Per Dominum nostrum.



PSALMUS XIu.



ARGUMENTUM PSAL. XIu.

C Prophetice interrogationi respondet Dominus, in Decalogi exemplum decem uirtutibus ad sue beatitudinis atria perueniri.


TT. Psalmus Dauid.

C Psalmus iste non profunditate uelatus est, sed  prophetice interrogationi respondet Dominus, in Decalogi exemplum; decem uirtutibus ad beatitudinis sue atria perueniri.


1 Domine, quis habitabit in tabernaculo tuo: Aut quis requiescet in monte sancto tuo?

C Tabernaculum dictum ex duobus nominibus, id est a taberna  et cenaculo  significat catholicam fidem in qua habitat sancta Dei Ecclesia. Mons signat futuram Ierusalem. A Non autem querit quis in Ecclesia absolute habitet, in qua et boni et mali sunt, sed subaudiendum reliquit, digne. Quis in ea, scilicet digne, habitet. Quod ex eo probatur quod  subdit, aut quis, etc.


2 Qui ingreditur sine macula, Et operatur iustitiam.

C Ingredi tabernaculum sine omni macula solius Domini fuit. Operabatur iustitiam: cum eiecit de templo uendentes et ementes. H Membrorum uero suorum est, sine macula peccati mortalis incedere, et per baptismum sine omni macula ingredi, quia sine minimis esse non possumus.


3 Qui loquitur ueritatem in corde suo; Qui non egit dolum in lingua sua.

H Multi loquuntur ueritatem labiis, sed non in corde, qui uidentur uera dicere, sed cor cum labiis non consonat, quod Christus non fecit. Non elegit dolum Christus, quia que locutus est ore, compleuit  opere. Ille dolose agit, qui aliud agit et aliud dicit.


4 Nec fecit proximo suo malum, Et opprobrium non accepit aduersus proximos suos.

H Proximi sunt nobis omnes homines, et nulli debemus malum facere. Ille opprobrium, id est detractionem non accipit de fratre, qui prius non credit mala de illo antequam probat. Qui ista superius comprehensa complet, ille habitat in uita eterna.


5 Ad nichilum deductus est in conspectu eius malignus, Timentes autem Dominum glorificat.

H Ad nichilum deductus est malignus, id est diabolus,  quia apud sanctos pro nichilo habetur. Qui timent Dominum timore sancto, Dominus eos magnificat. C uel ad nichilum deductus est, quando ei dixit: Redi retro, Satanas, non tentabis Dominum Deum tuum.


6 Qui iurat ÷ proximo suo .. et non decipit: qui pecuniam suam non dedit ad usuram; Et munera super innocentes non accepit.

C Iurare enim dictum est, quasi iuste orare, hoc est iuste loqui. A Non decipit proximum: qui iurat dare et subuenire proximo et promissum reddit. H uel non decipit anima proximum, id est corpus, si precepta Dei obseruat que obseruare promittit. Sicut enim pecunia uisibilis prohibetur ad  usuram dari, ne is qui accipit magis spolietur quam iuuetur: ita uerbum Dei non solum diuitibus qui pascunt, uerum etiam pauperibus hominibus gratis debet insinuari. Non accipit munera super, id est contra innocentes, qui iudicium iustum propter aliquod munus non subuertit.


7 Qui facit hec: Non commouebitur in eternum.

C Non dixit qui cantat, sed qui facit hec, ipse habitabit in tabernaculo Domini, et in regno sancto eius requiescet: ut nos ad actualem uirtutem interposita lege constringeret, ne secreta tanti ministerii, intenti solis cantibus, inaniter psalleremus.



ORATIO EX PSAL. XIIII.

 Concede nos, piissime Deus, sine macula ingredi ecclesiam tuam, et auerte nos a dolis proximi uel usuris, ut dum hec secundum tuum obseruamus preceptum, non commoueamur ab emulis suppliciis in eternum. Per Dominum nostrum.



PSALMUS Xu.



ARGUMENTUM PSAL. Xu.

C Christus pro humanitate suscepta a patre se conseruari petit, eique gratias refert qui sua potentia iniquitatem huius seculi superauit: et post resurrectionis gloriam in delectationibus dextre sue eum collocauit.


Tituli inscriptio ÷ ipsi .. Dauid.

C Tituli inscriptio ipsi Dauid, uerum hanc tituli inscriptionem non ad quamlibet aliam personam,  sed ad Christum referri debuisse: adiectum est, ipsi Dauid, quod ad Dominum Saluatorem competenter referri ualet. Deprecatur hic assumpta humanitatis natura, pro nostra protectione conseruari a Iudeis.


1 Conserua me, Domine, quoniam speraui in te: Dixi Domino, Deus meus es tu: quoniam bonorum meorum non eges.

C Sperasse se semper dicit in Domino. Dixi Domino: Filius dicit, a forma serui ad Patrem, qui in diuinitate equalis est Patri. H Non indiguit Pater secundum suam maiestatem incarnationis aut passionis uel resurrectionis, que ad Filium pertinent secundum humanitatem, ut nos redimeret. Sed quibus illa prosint: addit sanctis, etc., istis hec sunt necessaria.


2  Sanctis qui in terra sunt eius; Mirificauit + omnes .. uoluntates meas in eis.

C Sanctos qui sunt in terra uiuentium, significat innocentes et iustos. H In Ecclesia, que terra dicitur eius. C Per quos mire facte sunt uoluntates Dei Saluatoris, quando illis obedientibus, et iussa Christi facientibus, reddidit eos de mortalibus eternos. A Siue mirificauit, dum eos magnificauit miraculis, per que miracula ostensum est, quod predicatio eorum et fides et opera fuerint uoluntatis Dei.


3 Multiplicate sunt infirmitates eorum: Postea accelerauerunt.

H Multiplicate sunt gentibus infirmitates, id est idola que  relinquentes  celerrime ad eum sunt reuersi, habet enim Hebraica ueritas, multiplicata sunt idola eorum.


4 Non congregabo conuenticula eorum de sanguinibus; Nec memor ero nominum eorum per labia mea.

C Quas gentes dicit non sanguine pecudum aut uictimarum consuetudine congregandas, sed immolatione corporis et sanguinis Christi. Non fuit ergo memor Christus nominum illorum quibus prius nominabantur, dicti filii ire, filii diaboli, sed nouorum nominum memor est, quibus dicuntur nunc Christiani et filii Dei. Labia uero Christi: duo Testamenta significant, quando utraque regnum Dei predicant et in unius soni concordia sicut labia temperantur.


5 Dominus pars hereditatis mee et calicis mei;  Tu es qui restitues hereditatem meam mihi.

C Pars hereditatis et calicis Dominus est. Dicit Filius ad Patrem non deitate minor, sed humanitate subiectus: esse Patrem partem hereditatis sue, scilicet in fide gentium Patri et Filio credentium. C Calix, uoluntatem ac distributionem Domini signat. Restitues autem dixit, quoniam faciente diabolo perierat genus humanum. A Ipsa hereditas restituta est, quando electos suos ad immortalitatem attraxit. C Dicta est autem hereditas ab hero, id est Domino.


6 Funes ceciderunt mihi in preclaris: Etenim hereditas mea preclara est mihi.

H Funes: patriarchas et prophetas et apostolos uel quoscunque aduocauerit Christus, signat: quos ille recipit, in preclaris, id est in optimis, C hereditas  Christi: est multitudo sanctorum, que preclara dicitur Christo, licet ab seculi hominibus despiciatur, quia ab eo electa. Cecidisse dixit, pro uenisse.


7 Benedicam Dominum qui tribuit mihi intellectum; Insuper et usque ad noctem increpuerunt me renes mei.

C Benedicit Filius Patri, secundum humanitatem tribuenti sibi intellectum, quo omnia uera sanctaque cernebat, ne sibi humana infirmitas aliquid sine gratia Patris applicaret. H Nox significat tempus passionis. C Renes uero, cognationem significant Iudeorum de qua Christus secundum carnem nascebatur, a quibus frequenter et usque in mortem increpatus est. H uel renes, id est delectationes carnis tunc increpant, quando stimulant ut peccetur. Et ita  est uox ista non capitis sed membrorum Christi, uel capitis pro membris.


8 Prouidebam Dominum in conspectu meo semper: Quoniam a dextris est mihi ne commouear.

H Nam qui Dominum semper intuetur oculis mentis nullatenus ad delicta conuertitur. Dicit autem causam cur non moueatur, quoniam a dextris est Dominus, siquidem, a dextris Domino adiuuante, sinistra non preualet nocere; quod si Dominus dexteram partem non tenuerit, statim eam diabolus occupabit.


9 Propter hoc letatum est cor meum. Et exsultauit lingua mea: ÷ insuper .. et caro mea requiescet in spe.

C Propter hoc quod ille a dextris, scilicet astitit,  et in corde suo iocunditatem et exsultationem lingue sibi esse testatur. II Caro Ecclesiam significat, que requiescit ad tempus in spe future resurrectionis. Ecclesia enim est caro Christi, ideo Christus loquitur: Ecclesia, que est caro mea, modo requiescit in spe resurrectionis, ut ubi caput precessit, et membra sequantur, quoniam, etc. C uel intelligitur de carne hominis Christi, quam pro nostra salute suscepit, que in sepulcro quieuit, in spe resurrectionis die tertia facte.


10 Quoniam non derelinques animam meam in inferno: Nec dabis Sanctum tuum uidere corruptionem.

C Ecce Filius gratias agit Patri, quia eius anima non sit more communi in inferno derelicta, sed clarificata  celeri resurrectione. Hic corruptionem, id est putredinem iuste negat fieri, que carnem consumit humanam. Caro enim Christi non potuit corrumpi in sepulcro.


11 Notas mihi fecisti uias uite: àdimplebis me letitia cum uultu tuo: Delectationes in dextera tua ÷ usque .. in finem.

II uox iustorum, notas mihi fecisti, id est, me cognoscere fecisti mandata Christi. Tunc erit plena letitia, cum adunatum fuerit corpus, id est Ecclesia in regno Dei, ubi speculatur uultus Dei. C In dextera sua dicit, quoniam nullatenus a paterna contemplatione discessit. Finis significat perfectionem atque eternitatem, ut usque in finem, id est perfecte et eternaliter.



ORATIO EX PSAL. Xu.


Conserua, Domine, sperantes in te, et effice uoluntates tuas nobiscum, ut clarificati letitia resurrectionis tue, mereamur a dextris tuis cum sanctis omnibus delectari. Per Dominum nostrum, etc.



PSALMUS XuI.



ARGUMENTUM PSAL. XuI.

C Trifaria oratio ab humanitate Christi in psalmo depromitur. Primo, secundum iustitiam sibi petit debere restitui. Secundo, ut a Iudeorum insidiis eius puritas liberetur. Tertio, resurrectionem uelocissimam deprecatur, ne inimicis diutius liceat insultare.


TT. Oratio Dauid.

H Oratio Dauid. Iste psalmus cantatur contra Iudeos  ex persona Christi; uel contra hereticos, ex persona Ecclesie.


1 Exaudi, Domine, iustitiam meam: Intende deprecationem meam

C uox Christi in passione, et uox Ecclesie in tribulatione. Et Christus petit exaudiri iustitiam suam, quia obediens fuit Patri usque ad mortem. Inter deprecationem et orationem differentia est: oratio sanctior est, que fit pro deuotis ut perseuerent; deprecatio uero pro suis peccatis uel alienis: uel aliquid fortius est deprecatio quam oratio.


2 Auribus percipe orationem meam: Non in labiis dolosis.

H Orat enim Filius  ut exaudiatur quod rogat. Non in labiis dolosis, sicut est oratio eorum qui me inique damnant et meos, ut sunt Iudei. A A Iudeis enim manauit falsa sententia, apud quos innocens damnatus est, et latro cognoscitur absolutus.


3 De uultu tuo iudicium meum prodeat: Oculi tui uideant equitates.

C De uultu tuo prodeat iudicium. Inusitata locutio est, quia de mente solet uenire sententia non de uultu, sed hoc Christo conuenienter aptatur, quia ille quod iudicat uidet, qui solus omnia secreta cognoscit. Oculi mei uideant equitatem, hic equitatem, ipsam diuinitatem significat, quam ipse Filius semper uidet, qui equalis est Patri. Sic alia littera habet. Nostra habet: Oculi tui; et tunc equitas non  diuinitatem, sed merita Christi et Iudeorum significat.


4 Probasti cor meum ÷ et .. uisitasti nocte: Igne me examinasti. Et non est inuenta in me iniquitas.


5 Ut non loquatur os meum opera hominum: Propter uerba labiorum tuorum ego custodiui uias duras.

C Probatio hic significat passionem, quando inter pericula mortis optima documenta patientie ostendit; uisitatio, resurrectionem. uisitatus est nocte, quando anima eius in inferno non est derelicta. Igne examinatus, id est, tribulatione passionis. Non est inuenta iniquitas in illo, quam adustio ulla decoqueret.

 C uie dure sunt, quas debent homines imitari, quibus iter uitiorum leue est. Nam cum peccata uitantur, homini uie dure sunt; quas uias immaculatus peccatis Christus ambulauit. A uel uie dure dicuntur opera hominum, quas scilicet merentur opera hominum, opera enim mala sunt opera hominum, non Dei, illa autem merentur penam quam Christus sustinuit.


6 Perfice gressus meos in semitis tuis: Ut non moueantur uestigia mea.

C Petit ergo Christus gressus suos custodiri, id est, actus humanos fidelium suorum membrorum. In semitis, id est in mandatis tuis. Perfice, id est fac perseuerare. uestigia sunt signa plantarum; que  significant apostolos, pro quibus petit Christus ut se imitantes non moueantur a Patre. A uel, uestigia sunt doctrina sua, ab eo relicta post ascensionem. Quam petit non moueri, que ita firmata est, ut etiam celum terraque transibunt, uerba autem Christi non .


7 Ego clamaui quoniam exaudisti me, Deus: Inclina aurem tuam mihi ÷ et .. exaudi uerba mea

C Ego clamaui. Ideo Christus clamauit ad Patrem, id est orauit, quoniam confidenter suam orationem exaudiri a Patre sciebat. Inclinari autem petit, quoniam ad eum non ualet humana infirmitas per se peruenire. Tunc exaudit cum se benignum indulserit.


8  Mirifica misericordias tuas: Qui saluos facis sperantes in te.

H Tunc mirificauit misericordias pater suas, quando per apostolos et ceteros sanctos infirmitates indigentium curauit. C Saluos facis, id est in eterna uita constitues sperantes in te.


9 A resistentibus dextere tue custodi me: Ut pupillam oculi.

C Dextera enim Patris Filius est, cui Iudei resistere, id est repugnare ausi sunt. Pupilla enim pars est oculi, qua discernimus qualitates rerum, dicta a paruitate quasi pusilla. Cui comparatus est Christus, qui in suo iudicio iustos a peccatoribus segregandos conspicit. Aptissime se petit custodiri ut pupillam, cum per ipsam res uisuales discernimus,  et in nostro corpore nil prestantius inuenitur.


10 Sub umbra alarum tuarum protege me: A facie impiorum qui me afflixerunt.

C Ale sunt Patris: misericordia et caritas, quibus se protegi sancta Dei Ecclesia expostulat. C A facie impiorum, demones significat et sequaces eorum, qui ardorem insidiarum in necem Domini uel in sanctos cumulabant. Facies instantiam impiorum notat, uel ipsorum truculentam presentiam.


11 Inimici mei animam meam circumdederunt: adipem suum concluserunt: Os eorum locutum est superbiam.

C Inimicos, Iudeos dicit. Animam, uitam temporalem, quam arripere uoluerunt, cum eum gladiis  et fustibus circumdederunt. Concludunt adipem qui multa uoracitate pinguescunt; sic Iudei scelerum nimietate incrassati, locuti sunt superbiam contra Christum impii; H uel contra Ecclesiam, C sua mala facta defendendo.


12 Proiicientes me nunc circumdederunt me: Oculos suos statuerunt declinare in terram.

C Proiicientes, scilicet Christum extra ciuitatem. Circumdederunt, non obsequio sed furore in cruce. Oculos mali declinant in terram, quamdo mala cogitatione aliqua in mente uoluunt. H uel oculos in terram statuerunt declinare, quando de terrenis cogitabant, et de celestibus non meditabantur.


13 Susceperunt me sicut leo paratus ad predam: Et sicut catulus leonis habitans in abditis.

 C Susceperunt me, id est, Iudei a Pilato, quando dixit: Tollite eum et crucifigite; leo diabolus intelligitur, cui hic Iudei merito comparantur, cum etiam eo peiores uisi sint, quoniam ille fuit ausus Dominum tentare, Iudei autem Dominum crucifigere. Catulus leonis reliquum populum Iudeorum signat, qui se diaboli filios effecerunt. Habitans in abditis, id est, in insidiis occultis; malorum enim hominum consuetudo est mala uota tegere, ut sic consilia eorum possint ad effectum uenire.


14 ÷ Ex .. surge, Domine, preueni eum et supplanta eum: Eripe animam meam ab impio: frameam tuam ab inimicis manus tue.


15  Domine, a paucis e terra diuide eos in uita eorum: De absconditis tuis adimpletus est uenter eorum.

H uox Christi ad Patrem ut preueniat anime sue ne lederetur a principe diabolo, preuenitque eum potestas diuinitatis, et alligauit et ad infernum perduxit. C Framea, modo contum, modo loricam, modo gladium significat bis acutum, que tamen omnia ad instrumenta armorum certum est pertinere. H Framea est enim Patris, anima Saluatoris, quando per ipsum diabolum uicit. C Sunt enim diaboli inimici manus Domini, qui humanum genus contra uoluntatem Domini semper peruersa uoluntate dilacerant.

C Precatur etiam Patrem Filius, ut diuidantur  creduli a paucis, id est ab apostolis, ut conuertantur ad Dominum de terra, scilicet huius mundi uitiosa. In uita eorum, id est in mundo isto, ubi penitentie locus est, ut in Christum crederent. De absconditis tuis. Omne peccatum illi abominabile est atque a conspectu eius quasi absconditum, quia extraneum est illi. Inde dicit adimpletum esse uentrem, id est, sensum incredulorum. A C uel diuido Iudeos a terra eorum in uniuersum orbem, et hoc in uita illa eorum, quam solam suam putant, de eterna desperantes. In futuro autem quid tunc erit:


16 Saturati sunt filiis: Et dimiserunt reliquias suas paruulis suis.

H Saturati sunt filiis, scilicet Iudei qui in procreatione  filiorum multiplicati sunt, et rebus seculi. Dimiserunt reliquias maledictionis, hoc est uindictam illam quam merebantur, dicentes: Sanguis eius super nos et super filios nostros. Reliquerunt filiis suis, quia illi sicut patres excecati dispersique sunt.


17 Ego ÷ autem .. in iustitia apparebo in conspectu tuo: Satiabor cum apparuerit gloria tua.

C Apparere se dicit in conspectu Patris cum iustitia, quoniam eius uoluntatem impleuerat. Satiabor de humani generis credulitate, quando numerus sanctorum est supplendus. Gloria Patris manifestatur in iudicio Domini Saluatoris, cum unusquisque recipiet pro actibus suis.



ORATIO EX PSAL. XuI.


Conuerte, Domine, oculos cordis nostri ad cernendam tui iudicii ueritatem, ut dum hic igne spirituali probamur, de tuis in eternum conspectibus cum fructu iustitie satiemur. Per Dominum nostrum, etc.



PSALMUS XuII.



ARGUMENTUM PSAL. XuII.

C Propheta Domino gratias agit, quod eum de grauibus periculis liberauit, loquiturque Ecclesia quod ante aduentum Domini innumeras pertulerit calamitates: uox etiam Christi inducitur ubi uirtus eius potestasque describitur.


 TT. In finem puero domini Dauid, qui locutus est ad Dominum uerba cantici huius, in die qua eripuit eum Dominus de manu omnium inimicorum eius: et de manu Saul et dixit.

Totus hic psalmus sub persona Dauid ad Christum pertinet, qui est finis, et puer uocitatus, et manu fortis, quod Dauid sonat. Canticum ad contemplationem celestium rerum pertinet.


1 Diligam te, Domine, fortitudo mea: Dominus firmamentum meum et refugium meum et liberator meus.

C Diligit Dominum qui mandatis eius obtemperat. Diligo dicitur quasi de omnibus eligo. Recte confitetur Dominum esse suam uirtutem, quo donante fortior factus est Dauid suis inimicis. Pulchre ostendit  propheta quis eius sit Dominus, singulis enim diuersisque uerbis predicando: declarat quid sit Dominus, qui est modo uirtus, modo firmamentum, modo refugium, modo adiutor, modo protector, modo liberator, modo cornu salutis, que omnia Christus est Ecclesie.


2 Deus meus adiutor meus: Et sperabo in eum.

C Nam sperare de futuro specialiter se dicit, qui eum in preteritis senserat adiutorem.


3 Protector meus et cornu salutis mee: Et susceptor meus.

H Protector meus, quia me protegis et defendis. Cornu salutis, quia infirmitatem confortabis, C ad  inimicos dissipandos. Cornua enim arma sunt belluarum, quibus salutem suam solerti concertatione defendunt. Susceptor meus. Quoniam susceptus est Christus a Patre.


4 Laudans inuocabo Dominum: Et ab inimicis meis saluus ero.

C Laudantem se dicit inuocare Dominum, et ipsi uniuersam suam uictoriam tribuere  qui dignatus est cuncta prestare. Et ideo ab inimicis saluum se faciendum dicit, quia uictoriam suam non sibi uidebatur applicasse sed Domino. Nam qui aliter facit, uitiis suis captiuus redditur, quamuis hostes superasse uideatur.


5 Circumdederunt me dolores mortis: Et torrentes iniquitatis conturbauerunt me.

 H Circumdederunt Christum, qui in inferno gemebant. Torrens dicitur fluuius excitatus hibernis imbribus, et significat turbam iniquorum rapidam ad iniquitatem, qui conturbant Ecclesiam, et more torrentis hieme tribulationis intumescunt, sed, adiuuante Domino, cito deficiunt et defluunt.


6 Dolores inferni circumdederunt me: Preoccupauerunt me laquei mortis.

C Fiat, istius uersiculi talis est ordo uerborum. Circumdederunt me dolores inferni, et de paganis dicit, qui erunt dolores inferni, id est, qui in inferno debito dolore torquendi sunt. Preoccupare Dauid se dicit laqueos mortis, id est reatus originalis peccati, qui nos ab ipso conceptu facit obnoxios priusquam  nascamur in mundum. A uel Christus in persona membrorum suorum loquitur hec.


7 In tribulatione mea inuocaui Dominum: Et ad Deum meum clamaui.

H Humanitas inuocauit diuinitatem in passione, et Ecclesia Christum. C Clamare autem plus est quam inuocare. Creuit sermo, progrediente desiderio, et accensus animus prosiliuit auidius in clamorem.


8 ÷ Et: exaudiuit de templo ÷ sancto .. suo uocem meam: Et clamor meus in conspectu eius introiuit in aures eius.

H Templum, corpus Dominicum, ubi exaudita est humanitas a diuinitate. C Clamor iste: cause iustitia est, que ad Deum intrare poterat, quia pro mundi  cladibus supplicabat.


9 Commota est et contremuit terra. Et fundamenta montium conturbata sunt et commota sunt: Quoniam iratus est ÷ eis ...

C Nunc propheta ad Incarnationis secreta peruenit, ordinemque ipsum mirabili narratione describit. II Commota est terra, quando terreni de infidelitate in aduentu Christi ad fidem uenerunt et contremiscunt peccata sua. C Fundamenta montium, significat presumptiones superborum, id est diuitias uel honores, ceteraque humana quibus illi innituntur. Iratus est eis Deus, quia uitia humana probantur Domino esse exosa.


10 Ascendit fumus in ira eius: et ignis a facie eius exarsit:  Carbones succensi sunt ab eo.

C Fumus hic in bono positus est, qui succensus profudit lacrymas penitentie. Ira eius: conturbationem signat timoris futuri iudicii quo conturbantur adeo peccatores, ut ad remedium penitentie perducantur. Ignis est caritas Dei, qui egreditur a facie Domini, quoniam ipsius illuminatione eis conceditur caritas qui peccare dimittunt. Carbones succensos peccatores dicit, qui uelut carbones mortui erant prius peccando, iterum reuiuiscunt, succensi igne penitentie. Quomodo autem succensi sint carbones mortui, sequenter docet, scilicet ueniente Domino redemptore, quia inclinauit, etc.


11 Inclinauit celos et descendit: Et caligo sub pedibus eius.

 H Celi, id est, angeli, sunt inclinati, quando Gabriel ad Mariam uenit. Et descendit, scilicet Christus, id est uenit in carne. Caligo est profunditas Scripturarum quam dedit Deus pedibus, hoc est apostolis, uel ceteris sanctis. C uel caligo diabolus est, qua mentes obnubilat.


12 Et ascendit super cherubim et uolauit: ÷ uolauit .. super pennas uentorum.

C Cherubim interpretatur plenitudo scientie. Ascendit super cherubim Christus, quando uidentibus apostolis celos conscendit. uolauit, id est, per mundi spatia eius fama uelocior uento cucurrit, quando ipso in cunabulis iacente, magis eum stelle claritas nuntiauit. Quid enim dici potest uelocius  eo, qui mox ut natus in alia mundi parte conspectus est? Tunc ergo superata est celeritas uentorum, quamuis in mundo nichil uelocius eis esse monstretur.


13 ÷ Et .. posuit tenebras latibulum suum: in circuitu eius tabernaculum eius: Tenebrosa aqua in nubibus eris.

C Tenebras, mysterium dicit eius Incarnationis, ut qui in deitate sua uideri non poterat uelata carne humana, Redemptor noster appareret. Latibulum secretum maiestatis eius significat, quod tunc reuelat iustis quando eum facie ad faciem uidebunt in gloria. In circuitu proximitatem signat tabernaculi, id est dignitatem beatorum sanctorum, ut in celo iuxta ipsum habitent, qui in eius Ecclesia fideliter perseuerant. Aquam: Scripturam dicit, que est tenebrosa,  id est obscura in prophetis, in predicatoribus uerbi, quia et si dicta eorum se quis putet intelligere, tamen ad ipsam dictorum uirtutem, sicuti est totaliter, uix potest peruenire.


14 Prefulgure in conspectu eius nubes transierunt: + Grando et carbones ignis ...

C Prefulgure nominatiuus pluralis respondet ad nubes. Nubes sunt predicatores diuini uerbi. Et est sensus: Ille nubes que aquam continent Dei, id est eloquia diuina, sicut in hoc ere tenebrose, id est, obscure uidentur, ita in conspectu Dei prefulgure sunt, id est prelucide, quia ibi omnia preclare patent que hic sunt obscura. Transierunt nubes, id est, predicatores ad gentes, relicto Isrelitico populo. Grando, hoc est increpatio predicantium, quibus  corda incredulorum stimulantur. Carbones ignis, caritatis incendia, quibus mens fidelium reuiuiscit.


15 Et intonuit de celo Dominus: Altissimus dedit uocem suam: + grando et carbones ignis ...

C Intonuit, uox omnipotentis Patris est: Clarificaui et iterum clarificabo . Unde multi crediderunt tonitruum esse. Altissimus dedit uocem suam quando dixit: Hic est Filius meus dilectus. etc.

A uel intonuit Dominus per apostolos et predicatores minis, que sunt de penis eternis: et per eosdem dedit suauem uocem, que est de premiis eternis, quia nubes transierunt comminando supplicia  eterna non credentibus: premia quoque eterna credentibus promittendo.


16 Et misit sagittas suas et dissipauit eos: Fulgura multiplicauit et conturbauit eos.

C Sagittas, euangelistas dicit, uirtutum pennis, non suis sed eius a quo missi sunt, recta itinera transuolantes. Eos dissipauit, ad quos missi sunt, id est, separauit fideles recipiendo, impios abiiciendo. Fulgura multiplicauit, hoc est miracula multa fecit. H Conturbauit, quia per miracula apostolorum compuncti sunt ad penitentiam.


17 Et apparuerunt fontes aquarum: Et reuelata sunt fundamenta orbis ÷ terrarum ...

H Fontes apostolos dicit. C Qui aquas, id est  predicamenta eterne uite ore fundebant. H Fundamenta, prophetas atque apostolos dicit esse manifestatos. C Supra quos, orbis terrarum, id est Ecclesie edificatio constructa est. Christo enim ueniente patuit quod obscuritas diuini tegebat eloquii.


18 Ab increpatione ÷ tua .., Domine: Ab inspiratione spiritus ire tue.

H Ab increpatione: cum diceret, nisi uos Filius liberauerit, moriemini in peccatis uestris . C Spiritus ire tue, predicatores dicit, qui a Spiritu sancto inspirati: delinquentes populos increpabant, uel increpatio prophetarum obiurgationem notat iustam in peccatores populos.


19 Misit de summo et accepit me: Et assumpsit me de aquis multis.

 C uox Ecclesie, misit itaque Pater de summo, id est Filium de celo: et accepit Ecclesiam ac sibi coniunxit. Assumpsit Ecclesiam de aquis, quando baptismatis regeneratione eam conquirit. Siue de aquis multis, id est populis multis collecta est Ecclesia.


20 Eripuit me de inimicis meis fortissimis et ab his qui oderunt me: Quoniam confortati sunt super me.

C H Fortissimos inimicos, persecutores et hereticos dicit, qui sanctam Ecclesiam semper affligebant. C Et ideo se magis dicit ereptam, quia inimici confortati sunt supra ipsam in afflictione temporali. Tunc enim crescere meruit, cum eam data desuper potestate inimicus afflixit. O uere diuina  prouidentia, ut suis nisibus destruatur inimicus, et quanto se putat amplius ledere, tanto necesse sit eum etiam seuissima insecutione prestare.


21 Preuenerunt me in die afflictionis mee: Et factus est Dominus protector meus.

C Preuenerunt pseudoapostoli; predicatores Christi, conantes subuertere corda simplicium. In die afflictionis, quando martyria Christiani sustinuerunt. Ideo Deus protector, quia homo exstitit impugnator, Deus enim Ecclesiam in persecutionibus protexit.


Et eduxit me in latitudinem: Saluum me fecit quoniam uoluit me.

C Producta est Ecclesia in latitudinem, quando per seuitiam persecutorum numerum creuisse constat  fidelium. Quoniam uoluit, id est, me eligit qui gratis uocat uniuersos, et saluos efficit sibi subiectos. In Ecclesia igitur catholica hunc esse morem fidelium nullus ignorat, ut quanto plus persecutionibus stringitur, tanto amplius fidei augmento dilatetur: tunc enim per gratiam Dei exsurgunt inuicti animi, tunc incendium caritatis ardescit, et facto agmine, in gladios suauiter ruunt, qui eterne uite premia concupiscunt.


23 ÷ Et .. retribuet mihi Dominus secundum iustitiam meam Et secundum puritatem manuum mearum retribuet mihi.

C Secundum iustitiam meam, id est, secundum  uoluntatem meam a te mihi datam bonam per gratiam. Innocentiam manuum, opera dicit pietatis, quam sanctorum uirtus diuino munere semper exercet.


24 Quia custodiui uias Domini: Nec impie gessi a Deo meo.

C uie Domini, sunt dilectio Dei et proximi quas constat eos custodire, qui nolunt a mandato Dei declinare. Impie agit, qui iussa Domini declinare presumit.


25 Quoniam omnia iudicia eius in conspectu meo: Et iustitias eius non repuli a me.

C Habet in conspectu suo iudicia Dei, qui iugiter eius terribilia iudicia cogitat. Nunquam repulit iustitiam Dei a se, cui semper in corde Christus siue  iustitia permanet. Repellunt iustitias Dei, qui carnis fragilitate superati, longa preceptorum obseruatione deficientes, equitatem  deserunt.


26 Et ero immaculatus cum eo: Et obseruabo me ab iniquitate mea.

H Ero immaculatus, id est, perseuerabo in illa innocentia Christianitatis in qua uocatus sum. Obseruabo me, ut non conuertar ad infidelitatem in qua prius fui, sed firmiter perseuerare uolo in illa credulitate Christianitatis quam teneo.


27 ÷ Et .. retribuet mihi Dominus secundum iustitiam meam: Et secundum puritatem manuum mearum in conspectu oculorum eius.

 C Iustitiam meam, quam tu, Deus, donasti. H Per oculos, aspectus intelligitur diuinitatis. C Quia sicut iusti semper corde Deum considerant, ita eos uirtus diuina iugiter respicit, et unicuique reddit secundum puritatem bonorum actuum.


28 Cum sancto sanctus eris: Et cum uiro innocente innocens eris.

C Cum sancto uiro, id est Domino Saluatore, ipso prestante sancti esse possumus, precipitur etiam ut cum innocentia eius innocentes esse mereamur. Solent enim mores hominum frequenter eis similes fieri quos habuerunt doctores et preceptores.


29 ÷ Et .. cum electo electus eris:  Et cum peruerso peruerteris.

C Petendum est ut cum electione Christi  [Isai XLII] eligamur, quod tunc accidit nobis quando preceptis eius obedimus. Cum peruerso, id est, cum diabolo subuerteris, qui propria iniquitate peruersus est, illos etenim iniquissimos similes sibi facit, quos ad sue obedientie iura conuertit.


30 Quoniam tu populum humilem saluum facies: Et oculos superborum humiliabis.

C Saluum faciet populum, cum in die iudicii ad dexteram suam humiles collocabit. Oculi superborum, arrogantes dicit, H qui penitentiam agere dedignantur; C quos humiliabit cum descendent in profunditatem gehenne.


31  Quoniam tu illuminas lucernam meam: Domine Deus meus, illumina tenebras meus.

H Lucerna est intellectus anime que illuminatur a Christo. Tenebras dicit ignorantiam cordis, quam petit a Christo illuminari.


32 Quoniam in te eripiar a tentatione: Et in Deo meo transgrediar murum.

C In te eripiar, non a me, tentatio diabolum signat, qui omnibus momentis tentat. Bene dixit transgrediar murum, id est obstaculum peccatorum, quod est murus mortis non salutis, quem inter Deum et homines mortalium nequitie construxerunt.


33 Deus ÷ meus .. impolluta uia eius eloquia Domini igne examinata:  Protector est omnium sperantium in se.

C Impolluta uia eius, hoc est Incarnatio uerbi, quam constat pollutionem non habuisse peccati. H Eloquia Dei, sunt eius igne fidei siue tribulationis examinata mandata, ideo Deo sunt placita sicut aurum igne probatum. Qui in Christum credunt proteguntur. C Nullus dimissus est nisi qui in eum sperare neglexit.


34 Quoniam quis Deus preter Dominum? Et quis Deus preter Deum nostrum?

C Hoc contra paganorum dementiam dicitur: qui deos sibi multifaria uanitate finxere. Dominum posuit, quia ipsius serui sumus et eum adoramus. Iste enim Deus Trinitas est inseparabilis, tantum distincta personis non substantia deitatis.


35  Deus qui precinxit me uirtute: Et posuit immaculatam uiam meam.

H Quod ait, precinxit me, scilicet Spiritus sanctus, qui nos armat contra potestates iniquas. C Immaculatam uiam, hoc est uiam purissimam sine sorde delicti, quam solus ille ambulauit qui peccata non fecit, et alios ambulare fecit in ea.


36 Qui perfecit pedes meos tanquam ceruorum: Et super excelsa statuens me.

C Transmeauit Christus, delicta pungentia huius seculi et facies peccatorum profundissimas, sicut ceruus spinosa fructecta. Super excelsa statuit eum, id est Deus Pater super omnem altitudinem creaturarum, ut Apostolus ait: Et donauit illi nomen, quod est super omne nomen.


37  Qui docet manus meas ad prelium: Et posuisti ut arcum ereum brachia mea.

C Doceri, est ab imminentibus insidiis cautum fieri. Manus operationes significant, prelium certamen diaboli: brachia uero Christi, prophete sunt et apostoli per quos desiderium sue uoluntatis operatus est. His comparat arcum ereum, quia nesciunt serui Dei predicando mollescere, sed in celesti fortitudine permanentes, uerbis salutaribus emissis, uelut sagittis eminus iaculatis, deuotorum hominum corda compungunt.


38 ÷ Et .. dedisti mihi protectionem salutis tue: Et dextera tua suscepit me.

C Protectio salutis, gloriam significat resurrectionis,  quando, mortali carne deposita, eamdem incorruptibilem resumpsit. Dextera, potentia diuinitatis est, que assumpta inhumanitatem in eterna maiestate constituit.


39 ÷ Et disciplina tua correxit me in finem ..: Et disciplina tua ipsa me docebit.

H uox Ecclesie, quem enim diligit Deus corripit, et doctrina tua  ipsa me docebit, quia necesse est, dum hic sumus, semper sub doctrina esse. Unde Paulus, omnis, inquit, doctrina, in presenti non uidetur esse gaudii sed meroris, in futuro uero multum fructum affert.


40 Dilatasti gressus meos subtus me: Et non sunt infirmata uestigia mea.

II Dilatasti gressus meos, id est sensum meum in  amplitudine tue caritatis. A Quia latam fecisti caritatem, hilariter operantem etiam in his scilicet mortalibus rebus et membris que sunt sub me. H Non sunt infirmata uestigia, id est exempla eius, a successoribus sequenda, et doctrina eius.


41 Persequar inimicos et comprehendam illos: Et non conuertar donec deficiant.

H Persequar, uox Christi, id est Christus Iudeos uel gentiles, qui ei iniuste inimici facti sunt, uel Ecclesia persequitur carnales affectus, et comprehendam illos antequam comprehendar ab illis, et non conuertar, scilicet ab hac intentione. Donec deficiant huiusmodi carnales affectus in me siue inimici Iudei et mali omnes a malitia uel a cogitationibus prauis.


42  Confringam illos nec poterunt stare: Cadent subtus pedes meos.

H Affligam illos  scilicet in multis malis, sicut iam factum legimus Iudeis, temporibus Titi. Nec stare poterant, quia in superbia erecti fuerant. Cadent, siue ut adorent se humiliando, seu ut conculcentur damnati.


43 ÷ Et .. precinxisti me uirtute ad bellum: Supplantasti insurgentes in me subtus me.

C Precinctus est enim uirtute Christus, quando patientia et fortitudine, aduersa inimicorum superauit. Supplantauit eos, quando qui contra eum insana conspiratione tumuerunt, suo iudicio sine dubio subdendi sunt, ut cum suo instigatore pereant, qui auctori suo credere noluerunt. Hoc enim de spiritibus  immundis dictum est, qui per Iudeos Christo iniqua certamina mouerunt.


44 ÷ Et .. inimicos meos dedisti mihi dorsum: Et odientes me disperdidisti.

C H Dorsum signat conuersionem eorum, qui resistentes nomini Christi, prius dorsum uerterunt ad Christum non faciem, postea conuersi facti sunt Christiani, ut Paulus apostolus. C uel dorsum dederunt quando uicti sunt, et conuersi, quorum fuga  facta est Christi gloriosa uictoria. Sicut Saulus uictus , factus est uictor Paulus, quoniam alios uicit conuertendo, prius ipse uictus. Dispersit odientes, quando Iudeos in eorum perfidia dimisit dicentes: Sanguis eius super  nos , hec enim est causa dispersionis eorum, sanguis Christi scilicet.


45 Clamauerunt nec erat qui saluos faceret ad Dominum: Nec exaudiuit eos.

H Clamabunt impii et Iudei in futuro iudicio ad Christum, cum uiderint spem suam in diabolo corruisse. C Non exaudiet eos, quoniam infructuosa illis est penitentia, ubi iam cognoscitur esse iusta damnatio.


46 Et comminuam eos ut puluerem ante faciem uenit: Ut lutum platearum delebo eos.

C Intelligant se superbi et grandiloqui comminuendos ut puluerem: qui moliuntur Domino prauis mentibus contradicere. Ante faciem uenti, ut quiescere  non possint cum fuerint imminuti. Bene luto comparat peccatores qui fetidis peccatis inquinantur. Delebo, id est, de medio sanctorum tollam, quod pertinet ad lutum platearum; lutum quippe quia mollissimum facile tollitur.


47 Eripies me de contradictionibus populi: Constitues me in caput gentium.

C Ereptus est Christus de contradictionibus populi: quando explosis perfidis Iudeis, ad gentium fidem deuotionemque translatus est. Constitutus est in caput gentium, quandoper fidem illorum susceptus est; quia in frontibus gentium, crucis habuerunt uexilla radiare.


48 Populus quem non cognoui seruiuit mihi. ÷ In .. auditu auris obediuit mihi.

 C Seruit populus Christo, idem gentes crediderunt Christo, quem prius non cognouit, quia in illum credit. H Obediuit auditu auris; quia mirabilia Dei non uidentes neque presentiam corporalem, sed postea audierunt, et suis doctoribus obedientes crediderunt, et opere fidem impleuerunt.


49 Filii alieni mentiti sunt mihi: filii alieni inueterati sunt: Et claudicauerunt a semitis suis.

H Filii alieni, filii diaboli, quibus ipse dixit: uos ex patre diabolo  estis. C Mentiti sunt mihi, quando dicebant: Magister, scimus quia a Deo uenisti, et in ueritate uiam Dei doces . Mentiri est enim contra mentem loqui, et illud in lingua promere quod constat in  animo non habere. A H Inueterati sunt, id est in ueteri homine remanserunt, quos innouare ueni, Et claudicarunt. C Nam claudicare dicimus eos, qui uno pede debiles sunt. H Ille claudicat qui Patrem credit, et Filium non credit. C Iudei claudicant, qui unam partem Scripture, uetus scilicet Testamentum carnaliter intelligentes, aliam, id est Nouum Testamentum respuentes non habent.


50 uiuit Dominus et benedictus Deus meus. Et exaltetur Deus salutis mee.

H Recte dicit Ecclesia: uiuit Dominus, quem Iudei in sepulcro clauserant. C Benedictus dicitur Deus, cum ei digna deuotione laus persoluitur. Exaltetur, id est in toto orbe credatur. Nec poterat  aliter exaltari, qui solus uocatur et est Altissimus.


51 Deus, qui das uindictas mihi. Et subdis populos sub me: Liberator meus de inimicis meis ÷ iracundis ...

H Deus, qui das uindictam mihi, subuertendo Iudeos; uel, Deus, qui das uindictas sanctis apostolis eorumque successoribus Ecclesie soluendi et corrigendi. Et dedit potestatem predicatoribus ad regendum gentes incredulas. Liberatorem Deum dicit. Petit Ecclesia se liberari ab hereticis, seu a peccatoribus, et hoc ab iracundis, C id est a feruida malignitate succensis. uindicari dicitur Ecclesia, quando eius inimici ad uere religionis penetralia reducuntur.


52 + Et .. ab insurgentibus in me exaltabis me:  A uiro iniquo eripies me.

H Ab insurgentibus, id est a persecutoribus. A uiro iniquo, id est a diabolo, ut in Euangelio: Inimicus homo hoc fecit ; C uel a quilibet schismatico.


53 Propterea confitebor tibi in nationibus, Domine: Et nomini tuo psalmum dicam.

C Propter illa que superius dicta sunt: Confitebor tibi, id est laudabo te per populos Christianos. Psalmus opus significat actuale, per quod diuinitas melius opere quam uocibus laudatur, quod etiam Deus citius quam uoces exaudit. Unde dicit: Confitebor tibi, id est laudabo et operabor.


54 Magnificans salutes regis eius: et faciens misericordiam christo suo Dauid:  Et semini eius usque in seculum.

C Magnificat Pater regem ipsius, id est Filium in toto orbe terrarum regnaturum. Christus unctus interpretatur. H Dauid, manu fortis. C Fecit in Dauid misericordiam, quia eum de persequentium ferocitate liberauit. Semen eius, Dominum significat Saluatorem. Usque in seculum, hoc est usque in eternum. Semini Christo misericordia facta est, quando resurrexit celosque accendit, et nunc sedet ad dexteram Patris, rex in eternum.



ORATIO EX PSAL. XuII.

Firmamentum spei et refugium pressure, piissime Deus, salua nos ab inimicis et a laqueis mortis, ut assumpti de multitudine circumstantium tribulationum,  deuotissime sancto nomini tuo cum innocentie puritate psallamus. Per Dominum nostrum Iesum Christum Filium tuum, etc.



PSALMUS XuIII.



ARGUMENTUM PSAL. XuIII.

C Domini predicatores Propheta collaudans, eius incarnationem speciosissime describit; necnon precepta Noui ac ueteris Testamenti magnificans, ab occultis uitiis purgari se a Domino precatur.


TT. In finem psalmus Dauid.

C Inscriptio tituli huius frequenter exposita est. Per totum igitur psalmus Prophete uerba sunt de Christo loquentis.


1  Celi enarrant gloriam Dei: Et opera manuum eius annuntiant firmamentum.

C Celi apostoli sunt et prophete, qui de aduentu Christi annuntiant gloriam ipsius. Opera manuum eius, id est ipse homo qui ex manibus Christi plasmatus est. Annuntiant firmamentum, id est predicationes, scilicet incarnationis Christi, per quam firmabatur soliditas nostre fidei, et ita in plurali dici oportet, annuntiant. Sed secundum istam litteram que habet, annuntiant, oportet dici firmamentum apostolos et prophetas, qui annuntiarunt opera Dei, id est facta uirtutum secundum hominem, ut incarnationem, mortem, etc.


2 Dies diei eructat uerbum:  Et nox nocti indicat scientiam.

H Dies, Christus siue apostoli. C. Eructat uerbum cum irradiando corda apostolorum purissima celestia uerba intimauit; uel, cum apostoli corda fidelium luminosa predicatione illuminant. Nox nocti indicat scientiam, cum Iudas Iudeis Christum prodidit ac tradidit ad occidendum.


3 Non sunt loquele neque sermones: Quorum non audiantur uoces eorum.

H C Non sunt loquele. Negando dicit nullos esse sermones neque loquelas, quos apostoli non potuissent loqui. C Sermones, pertinet ad communes narrationes; loquele, ad publicas suasiones. Quod utrumque apostolos fecisse certissimum est.


4 In omnem terram exiuit sonus eorum:  Et in fines orbis ÷ terre .. uerba eorum.

C Terram: hic hominem debemus accipere. Sonus uero, fama miraculorum est. Fines terre, sunt reges, id est non solum ad humiles, sed etiam ad principes gentium Euangelii uerba peruenerunt, et omnes homines salubri doctrina docuerunt.


5 In sole posuit tabernaculum suum: Et ipse tanquam sponsus procedens de thalamo suo.

C In sole posuit, id est, in manifestatione, quia manifeste uenit. Dicit tabernaculum scilicet sui corporis. Et ipse, Christum Dominum dicit, qui, tanquam sponsus Ecclesie sue, processit de thalamo suo, id est de utero uirginali. Bene sponsus a spondendo dicitur Christus, qui toties est promissus a  prophetis.


6 Exsultauit ut gigas ad curren damuiam ÷ suam .. A summo celo egressio eius.

C Bene giganti comparatur Christus, qui humanam naturam superans magnitudine sue potentie, omnia mundi uitia cum suo truculentissimo auctore prostrauit. Hic uia cursum significat eius uite, quia scilicet homo natus, creuit, docuit, passus est. A summo Patrem significat. Egressio natiuitas Filii non temporalis, sed ceterna Patri.


7 Et occursus eius usque ad summum eius: Nec est qui se abscondat a calore eius.

C Occursus eius, secundum hominem dicitur, quia post assumptionem carnis, in utraque natura  Christus permanens occurrit usque ad summum, id est, usque ad sedem paterne maiestatis, qua Patri Filius semper equalis est. Calor eius Spiritus sanctus est, a quo nemo potest abscondi, quia potentia sue diuinitatis uniuscuiusque corda cognoscit.


8 Lex Domini immaculata, conuertens animas: testimonium Domini fidele: Sapientiam prestans paruulis.

H Lex Domini Christus est irreprehensibilis, quia non habuit peccatum. Conuertit animas: de captiuitate in libertatem. C. Testimonia que dedit Isrelitico populo fidelia fuerunt, quia plenissima ueritate cognita sunt. H Sapientiam prestat paruulis, non sensu sed humilibus et innocentibus. C uel lex Domini uetus est immaculata, quia per legem nouam  approbata.


9 Iustitie Domini recte, letificantes corda: Preceptum Domini lucidum, illuminans oculos.

Iustitie Domini reuera recte, quia non aliter fecit Dominus que docuit. Recte, ibi non sunt, quia aliud est in ore, aliud in opere. Letificantur corda: subauditur iustorum. Lucidum preceptum dicit, quia sincerum et purum. Illuminat oculos, non istos carnales, sed illos interiores.


10 Timor Domini sanctus permanens in seculum ÷ seculi ... Iudicia Domini uera iustificata in semetipsa.

C Timor Domini mista cum pauore caritas est, qui imperturbata constantia, non trepida confusione, permanet sanctus: qui timor usu seculari,  reuerentia nuncupatur. Iudicia Dei, dicit mandata Dei, que in ueteri et Nouo Testamento conscripta sunt, que in semetipsis permanent, quia status eorum nulla uarietate mutatur.

H A Nec alterius auctoritate  nisi Domini egent, qui neminem fallere potest.


11 Desiderabilia super aurum et lapidem pretiosum multum. Et dulciora super mel et fauum.

C Desiderabilia iudicia Domini, id est mandata Noui et ueteris Testamenti; super aurum, quod humana cupiditas maxime desiderat possidere. Addidit lapidem pretiosum, qui multum ualet in paruissimo margarito. Sed quia inueniri poterant qui diuitias contemnerent, addidit sapores: mel et fauum.  uetus Testamentum superat mel; Nouum uincit fauum.


12 Etenim seruus tuus custodit ea: In custodiendis illis retributio multa.

C Cum dicit seruus tuus, iustum signat et deuotum, qui ideo custodit mandata Dei, quia obedientibus retributio subsequitur. Merito dicta sunt multa, quia comprehendi non possunt uniuersa, que preparauit Deus diligentibus se.


13 Delicta quis intelligit? ab occultis ÷ meis .. munda me: ÷ Et .. ab alienis parce seruo tuo

H Delicta quis intelligit? nisi scrutator cordium, Deus, qui etiam potens est dimittere ea. Ab occultis,  id est a preteritis peccatis. C Occultum est quod originale dicitur, in quo concipimur et nascimur et secreta uoluntate peccamus. Alienum est quod malis hominibus suadentibus, siue diabolo suadenti committitur, sed fit proprium, quia consensus noster plectibilis ex arbitrio nostro adhibetur, et ex illa traduce massa mortalium ab hoste spiritali corrupta, sine gratia Dei uelociter subuertitur, quia in primo homine per inobedientiam uitiata monstratur. Nam quam facile est antiquo insidiatori infectis uetita suadere, qui potuit liberos atque incorruptos sua calliditate decipere? Sunt ergo aliena, que ab aliis nostra suasione uel culpa acta sunt, uel aliorum suasu aut auxilio nos facimus.


14 Si mei non fuerint dominati: tunc immaculatus ero.  Et emundabor a delicto maximo

H Tunc delicta dicuntur, cum hoc seruus fit peccati. Si ista peccata non perpetrauero, ero immaculatus. Et emundabor a delicto maximo, id est a superbia. C Qua et diabolus cecidit et hominem traxit, et concessa beatitudine uacuauit. A Non ergo petit tolli a se hic omnia omnino peccata, quod est impossibile, sed ne dominentur


15 Et erunt ut complaceant eloquia oris mei: Et meditatio cordis mei in conspectu tuo ÷ semper ...

C Possunt placere Domino eloquia oris, si a uitiis, que superius dixit, reddatur homo alienus. Meditatio cordis, que potest ad Deum peruenire, est spes,  caritas, et fides.


16 Domine, adiutor meus: Et redemptor meus.

C Adiutorem suum dicit Deum in bonis actibus; redemptorem, a malis, ut nemo meritis suis applicet quod susceperit celesti largitate.



ORATIO EX PSAL. XuIII.

Piissime Deus, qui uirginalis thalami egressu procedens liberatis nobis ad Patris dexteram conscendisti, immensam misericordiam tuam exposcimus, ut lege tua conuersi, preceptis illuminati, testimoniis eruditi, mereamur et ab alienis et ab occultis uit is emundari. Qui cum Patre, etc.



PSALMUS XIX.



ARGUMENTUM PSAL. XIX.

 C Rogat Propheta Ecclesiam exaudiri, petens illius consilium a Domino confirmari, dicensque fideles, non potestate mundana, sed diuina potentia magnificandos.


TT. In finem psalmus Dauid

C Iam nota sunt uerba tituli. Nunc rogat Propheta in hoc psalmo prospera euenire sancte Dei Ecclesie, que longo tempore fieri posse per aduentum Domini preuidebat dicendo: Exaudiat, etc.


1 Exaudiat te Dominus in die tribulationis: Protegat te nomen Dei Iacob.

C In die tribulationis, ostendit tempus grauissime afflictionis. Cum dicit: Protegat te nomen Dei Iacob, huiusmodi benedictionem concedendam petit  Propheta a Domino Christiano populo, sicut sanctus patriarcha Iacob priscis temporibus ab ipso accepit, quando Esau fratri prelatus est. Audiri cognoscimur, quando omnimodis aliquid obtinemus.


2 Mittat tibi auxilium de sancto: Et de Sion tueatur te.

Optando dicens mittat: ostendit a Patre Filium missum suum, in auxilium sancte Dei Ecclesie. Sion enim mons signat speculationem, que conuenit diuinitati, quoniam illi cuncta sunt nota.


3 Memor sit omnis sacrificii tui: Et holocaustum tuum pingue fiat. Diapsalma.

C Sacrificium sancte Ecclesie, est ritus accipiendus, qui nunc agitur corporis et sanguinis Domini  immolatione solemni. Holocaustum, totum incensum dicitur, et representat idem iam dictum sacrificium. Quod pingue fit atque iocundum, quando nostra oblatio mentis et corporis a gratia diuinitatis assumitur.


4 Tribuat tibi secundum cor tuum: Et omne consilium tuum confirmet.

C Dicit, tribuat tibi secundum cor tuum, id est secundum intellectum quem habes de Domino, ut eum credas unum ex trinitate, passum carne, resurrexisse, ascendisse in celum, etc. Et omne consilium tuum confirmet, hoc est consilium sancte Ecclesie: Patrem et Filium et Spiritum sanctum unum Deum credere, a quo sunt omnia; et ex consilio deliberate omnia pro ista fide spernere mundi  delectamenta


5 Letabimur in salutari tuo: Et in nomine Dei nostri magnificabimur

C Nam in salutari Ecclesie  letaturum se esse declarauit, ut se unum esse ex eius corpore monstraret. Et in ipsius nomine se esse magnificandum, quia ex ipso Christiani fuerant nuncupandi. Magnificari est magnum fieri.


6 Impleat Dominus omnes petitiones tuas: Nunc cognoui quoniam saluum fecit Dominus christum suum.

C Impleat Dominus, fit iterum ad Ecclesiam grata  conuersio. Nunc cognoui dicendo, magnam uirtututem sue prophetationis ostendit, cum se dicat in presenti cognouisse que post secula multa implenda erant. Saluum fecit Pater Filium in resurrectione gloriosa et in celos ascensione.


7 Exaudiet illum de celo sancto suo: In potentatibus salus dextere eius.

C Sensus iste talis est: Exaudiet Filium Pater de celo, quia in dextera eius est salus, quam habens ex propria deitate, tamen expetere uidetur ex carne. Potentatibus dicit, quia nos potentes efficit, cum gratia sua in presenti, et in futura uita in beata perennitate custodiendo; que per dexteram intelligitur.


8  Hi in curribus et hi in equis: Nos autem in nomine Domini Dei nostri inuocabimus.

H Per currus, uoluptas mundi siue cupiditas designatur, quoniam superbi et cupidi uelut rote instabiles, mente huc illusque discurrunt. Per equos, superbi intelliguntur; ipsi sunt cupidi. H C Nos autem in illis non gloriemur, sed in nomine Dei, quod ad premia eterna perducit.


9 Ipsi obligati sunt et ceciderunt: Nos autem surreximus et erecti sumus.

C Dicit Propheta humanis honoribus uel prauis desideriis obligatos cecidisse arrogantes, quod necesse est illis contingere qui se uidentur nexuosis erroribus illigare. Resurgere duobus modis Christianus  dicitur, scilicet a morte uitiorum, et in illa resurrectione, in qua iusti eterna premia accipiunt, de utraque hic intelligi manifestum est.


10 Domine, saluum fac regem ÷ et .. exaudi nos: In die qua inuocauerimus ÷ te ...

C Dicitur Patri, Saluum fac regem, id est, ut Christus resurgat a mortuis. Exaudi nos, prouenit illud tunc generi humano, quando resurrectionem Christi firme credit et letanter aspicit, uel per eum regem exaudi nos in die necessitatis nostre.



ORATIO EX PSAL. XIX

Imple, Domine petitiones nostras, et tanquam pinguissimum nos holocaustum assume, ut, inimicorum curribus obligatis, salutaris tui opitulatione letemur. Per Dominum nostrum Iesum, etc.



PSALMUS XX.



ARGUMENTUM PSAL. XX.

C Hic psalmus, Domini Saluatoris primo incarnationem, et postea deitatis facta, Propheta narrante, decantat.


TT. In finem psalmus Dauid.

C Ideo titulus hic nono decimo psalmo par est, quoniam et iste quidem de Domino Saluatore loquitur sicut superior, sed sub aliqua diuersitate.


1 Domine, in uirtute tua letabitur rex: Et super salutare tuum exsultabit uehementer.

C Domine, dicit Propheta ad Patrem; in uirtute tua, id est in omnipotentia maiestatis tue, in qua et Filius regnat. Letabitur rex, gaudet Christus iehsu. Exsultabit, id est in eo quod per eum saluasti  homines, Filius tuus exsultabit, qui est Saluator. uehementer, ostendit magnitudinem gaudii, ut, quanta est copia in beneficio, tanta sit et gaudii magnitudo.


2 Desiderium cordis eius tribuisti ei: Et uoluntate labiorum eius non fraudasti eum. Diapsalma.

C Desiderium anime eius fuit pro omnium salute occidi, ut pretiosus sanguis eius mundum redimeret. uoluntas labiorum fuit, quando immundis spiritibus imperabat, languores diuersos sermonis sui sanabat imperio, et predicationes populis inserebat. Constat in nullo uoluntatem eius fuisse fraudatam, quando omnia que fieri iussit impleta sunt.


3  Quoniam preuenisti eum in benedictionibus dulcedinis: Posuisti in capite eius coronam de lapide pretioso.

C Quoniam preuenisti, significat humanitatem preuentam gratia diuinitatis. A Benedictio dulcedinis fuit immunitas peccati, qua donatus est Christus; nos enim in amaritudine Ade concipimur. C uel benedictio dulcedinis fuit, quando dictum est: Hic est Filius meus dilectus. Corona conuentum signat discipulorum; hec erat corona capitis, hoc regale diadema, quoniam ipsum docentem circuitus apostolorum ambiebat. Diadema illud non ideo ut ornaret est impositum, sed ut de Christo potius ornaretur. Lapides pretiosi, apostoli sunt.


4  uitam petiit a te et tribuisti ei: Longitudinem dierum in seculum, et in seculum ÷ seculi ..

C uita resurrectionem signat quam ille petiit dicendo: Pater, clarifica Filium tuum. Longitudo dierum signat perennitatem Christi, que nullo fine concluditur. In seculum seculi, indefectam stabilitatem futuri seculi indicat. Sed memento quod hec et his similia ab illa dicuntur parte passus est.


5 Magna gloria eius in salutari tuo: Gloriam et ÷ magnum .. decorem impones super eum.

C Nam gloria et magnum decus tempus signat iudicii, ubi in deitate sua Altissimus apparebit, habens gloriam ex iudicio, decorem de maiestate. Sancte  etiam incarnationi magna est gloria in salutari, id est in uerbo Patris.


6 Quoniam dabis eum in benedictionem in seculum ÷ seculi .. Letificabis eum in gaudio cum uultu tuo.

H Quoniam dabis eum in benedictionem, quia omnis creatura benedicit eum. Letificabis eum in gaudio, cum coadunata fuerit multitudo sanctorum, eique sanctorum numerus restitutus. C Cum uultu tuo dicit, ut una intelligatur persona sine dubio esse Christi, quia humanitas de diuinitate gaudet. Quamuis etiam de membris illud accipi Christi recte possit.


7 Quoniam rex sperat in Domino:  Et in misericordia Altissimi non commouebitur.

C Rex est iste, qui in passione sua ascriptus, tribus linguis legebatur. Sperauit in Domino, secundum hominem. Non commouebitur A misericordia Patris, quia protector est olim sperantium in se.


8 Inueniatur manus tua omnibus inimicis tuis: Dextera tua inueniat ÷ omnes .. qui te oderunt.

C Inueniatur manus tua, id est operatio tua reperiatur. H Ut reuertantur inimici, afflicti potestate tua in bonum. Dextera Patris Dominus est Saluator. Qui eum oderunt pena perpetua damnandi sunt, et sine fine cum diabolo et satellitibus suis in eternis tenebris torquendi. Inuenitur igitur Dei manus in iudicio futuro inimicis eius.


9  Pones eos ut clibanum ignis in tempore uultus tui: Dominus in ira sua conturbabit eos: et deuorabit eos ignis.

C Clibanus est coquendis panibus enei uasculi deducta rotunditas, que suburentibus flammis ardet intrinsecus; quod signat peccatores, qui in iudicio torquendi sunt et merore animi et penali excruciatione. Tempus uultus Dei, dies est iudicii. H Hic ira Dei non punit, sed conturbat ad penitentiam, et hic ignis Spiritus sancti deuorat, id est peccata consumit. C Siue quando audient: Ite in ignem eternum, tunc iudicis sententia conturbabit, et ignis deuorabit perpetuo.


10 Fructum eorum de terra perdes: Et semen eorum a filiis hominum.

 C H Fructum dicit opera iniquorum. Perdere de terra, id est de sancta Ecclesia uel terra uiuentium. C Semen, id est uota uel facta peccantium. A filiis, id est de sanctis eos facis alienos, quos in hereditatem eternam tua largitate missurus es.


11 Quoniam declinauerunt in te mala: Cogitauerunt consilia, que non potuerunt ÷ stabilire ..

H uisi sunt Iudei declinare mala in Christum, quando dixerunt: Dignus est morte. Cogitauerunt concilium dicendo: Iube ergo custodiri sepulcrum , nolentes nec etiam credentes Christum resurgere. Quod non potuerunt stabilire, quia, quando uoluit Christus, resurrexit. C Declinare dicimus mala supra alios, penitentia in alios causam  iniquitatis relidere, quod Iudei Christo fecerunt, dum destructionem ciuitatis et gentis uite Christi ascripserunt, dicentes: Si dimittimus eum sic , etc.


12 Quoniam pones eos dorsum: In reliquiis tuis preparabis uultum eorum.

A Positi sunt Iudei dorsum, quando uitio suo terrena sapientes, non meruerunt celestia contueri. H Preparabuntur reliquie Iudeorum, quando per Enoch et Eliam in fine credituri sunt, et tunc preparabis uultum eorum, scilicet in te credentium, ut scilicet conuertantur corda patrum in filios.


13 Exaltare, Domine, in uirtute tua: Cantabimus et psallemus uirtutes tuas.

 H Exaltare in uirtute, id est demonstra in iudicio maiestatem tuam et potestatem, qui prius uenisti in humilitate. C Cantare est uerba Domini ore proferre; psallere, mandata diuina bonis operibus constanter implere.



ORATIO EX PSAL. XX.

Benedic, Domine, benedictione dulcedinis, et comple tibi placitum desiderium nostrum, ut dum iugiter uirtutes tuas suaui modulatione concinimus, longitudinem uite perpetue consequamur. Per Dominum nostrum Iesum, etc.



PSALMUS XXI.



ARGUMENTUM PSAL. XXI.

C In hoc psalmo Christus de passione sua ad  Patrem loquitur, admonetque fideles laudare Dominum, quia in resurrectione sua catholicam respexerit Ecclesiam.


TT. In finem pro susceptione matutina psalmus ÷ Dauid ..

C In finem; siue psalmus, siue Dauid, quid signet expositum est. Susceptio matutina est tempus reresurrectionis, quando mortale corpus in magna gloria clarificatum assumpsit. Matutinum dictum est, quasi manu primitiuum, quod tempus innumeris locis ad resurrectionem Domini constat aptatum.


1 Deus, Deus meus ÷ respice in me .. quare me dereliquisti: Longe a salute mea uerba delictorum meorum.

C Deus sermo Grecus est, et interpretatatur timor.  Unde quidam ait gentilium petarum: primus in orbe deos fecit timor; unde Christus, quasi uicina passione permotus, ex humanitate clamat: Respice in me, deprecans sibi celerrimum auxilium resurrectionis. H Quod se dicit derelictum, non ex propria, sed ex populi sui persona loquitur, cuius peccata ipse suscepit. C Dicit a se longe fieri uerba que delicta parturiunt, et iterum sua dicit esse peccata nostra delicta, qui non habuit peccata. A Dicit igitur se derelictum in persona membrorum, que quod petunt non accipiunt, eo quod uerba delictorum sunt petitiones eorum, dum uel petunt contra salutem uel non mox exauditi murmurant, et derelictos se conqueruntur.


2  Deus meus, clamabo per diem et non exaudies: Et nocte et non ad insipientiam mihi.

C Clamabat humanitas uerbi per diem, quam non circumdabant tenebre peccatorum. H non exauditur: propter destinatos ad mortem, qui noctis nomine uocitantur. C Non ad insipientiam, subaudiendum reputabis mihi, id est Pater Filio, petebat ergo mediator Dei et hominum non insipienter sed prudenter, et tamen non constat auditum, quia petitione et passione mundum erat redempturus. H C A uel dies prospera, nox aduersa significat. In quibus quandoque petentes Deus non exaudit, et hoc non ad insipientiam eorum, sed ut sic sapientes fiant et discant sapienter petere, non terrena sed celestia, uel terrena ad salutem anime.


3  Cum autem in sancto habitas: Laus Isrel.

C In sancto habitas laus, incarnationem per hoc Christi declarauit propheta, quia in Filio habitat laus, id est Pater qui est laus Isrel, id est Ecclesie uidentis per fidem te. Ideo etiam non exauditum se ostendit, non propter insipientiam, sed propter salutem generis humani per passionem suam alias factam sanctam, quoniam Pater semper audit Filium in quo semper habitat.


4 In te sperauerunt patres nostri: Sperauerunt et liberasti eos.

H Sperauerunt patriarche, et liberauit eos de Aegypto. H Sperauerunt in deserto et liberati sunt,  quanto amplius filium pater liberat dum petit et uult liberari.


5 Ad te clamauerunt et salui facti sunt: In te sperauerunt et non sunt confusi.

C Clamauerunt martyres ad Christum: dum eos corporalis pena consumpsit, et putabantur ab infidelibus non exaudiri, sed illi potius ualde auditi sunt, quia coronam percipere meruerunt. Nec sunt confusi: quos constat uenisse ad premium, non enim confunditur, qui eternum regnum consequitur.


6 Ego autem sum uermis et non homo: Opprobrium hominum et abiectio plebis.

C uermi enim comparatur Christus, quia mortalis et de carne sine mistione seminis natus est. Similiter uermis sine concubitu nascitur. Non homo, id  est non peccator, quod in illo esse non potuit. Opprobrium hominum: quando in eum spuebant, et alapis uerberabant. Abiectio, cum elegerunt Barabbam, Christum abiecerunt.


7 Omnes uidentes me deriserunt me: Locuti sunt labiis. Et mouerunt caput.

C Omnes, de malis suscipiendum est: deriserunt, non credendo in Christum. H Locuti sunt labiis: Si Filius Dei est descendat de cruce . Mouerunt caput. C Per iracundiam: quod minantes faciunt non iudicantes ex corde, ore enim non corde loquebantur, quibus non prouenit ex firma deliberatione sententia.


8 Sperauit in Domino eripiat eum:  Saluum faciat eum quoniam uult eum.

H uox prophete. Sperauit, hoc est humanitas in diuinitatem. Eripiat, id est de Iudeis, uult eum, quoniam Deus Pater talem Filium habere uoluit sine peccato, per quem peccata tolleret mundi. C uel melius hoc per ironiam dictum est a Iudeis, que figura Latine irrisio dicitur, aliud quam conatur quis ostendens.


9 Quoniam tu es qui extraxisti me de uentre: Spes mea ab uberibus matris mee: in te proiectus sum ex utero.

H uox humanitatis, eduxisti me uentre, id est de utero sancte Marie. C Quia tunc ab originali peccati uitio sequestratus: tanquam sponsus processit de thalamo. Spes mea ab uberibus, H id est  secundum humanitatem, secundum quam non dedignatus est sugere ubera matris. In te proiectus sum. C Ostendit se fuisse ab humana iniquitate diuisum.


10 De uentre matris mee Deus meus es tu: Ne discesseris a me.

C Cum dicit de uentre matris mee: ostendit non fuisse sine Deo nec ipsam conceptionem carnis. Ne discedas a me. H In die passionis.


11 Quoniam tribulatio proxima est Quoniam non est qui adiuuet.

H Quoniam proxima est tribulatio, ut ipse dixit: Surgite, eamus, ecce appropinquabit qui me tradet . Non est qui adiuuet, neque angelus, neque homo, nisi tu, Pater.


12  Circumdederunt me uituli multi: Tauri pingues obsederunt me.

C uituli populi Iudeorum, qui ignorato iugo Dei: inconsiderata procacitate lasciuiunt, simul petulantes et fatui, qui gressus suos nulla moderatione distinguunt, sed uagi ac penduli: ad iniqua consilia quibusdam saltibus efferuntur. Tauri principes Iudeorum designant. Addidit pingues, quia feroces circumdederunt Christum cum gladiis et fustibus, animal enim impinguatum: inquietum et ferox efficitur.


13 Aperuerunt super me os suum: Sicut leo rapiens et rugiens.

C Aperuerunt Iudei os dicentes: Crucifige, crucifige  Suum uidelicet, quod non illis sapientia  aperuit, sed cogitatio scelerata. Rapiens: pertinet ad insanissimam seditionem cum eum raptum traxerunt ad tribunalia. Rugiens: ad blasphemas uoces, quibus dicebant: Crucifige, crucifige.


14 Sicut aqua effusus sum: Et dispersa sunt omnia ossa mea

H Ossa Christi apostoli dicuntur, C qui dispersi sunt et effusi sicut aqua, qui orbem terrarum diuino imbre satiantes: a sordibus peccatorum abluerunt, A uel Christus ita uiliter occisus, sicut aqua effunditur, et eius sanguinis effusio nos rigauit et abluit, et dispersi sunt in morte eius discipuli.


15 Factum est cor meum tanquam cera liquescens: In medio uentris mei.

 H Cor suum, sapientiam suam dixit, que ante passionem suam non intelligebatur. C Impleta uero passione omnis ueritas promissa reuelata est. Bene mysteria legis comparata sunt cere, que tunc reddit splendorem luminis, cum a calore dissoluitur; sic per ignem passionis Christi, illuminata sunt mysteria legis. uentrem Ecclesia dicit.


16 Aruit tanquam testa uirtus mea: et lingua mea adhesit faucibus meis: Et in puluerem mortis deduxisti me.

H C uirtus Christi teste comparatur, quia sicut illa igne decocta, fortior erit, sicut uirtus Christi in passione solidita est, que prius quasi lutea uidebatur incredulis. C Lingua sua: significat predicatores,  qui adherent faucibus suis, dum eius mandata custodiunt. In puluerem deductum dicit, ad uoluntatem Iudeorum, qui hoc nitebantur et se fecisse putabant, quia eius resurrectionem credere noluerunt, sed se putabant Christo mortem dedisse communem, ut usque in puluerem perductum crederent.


17 ÷ Quoniam .. circumdederunt me canes ÷ multi .. Concilium malignantium obsedit me.

H Canum natura est: dominos amare, contra latrones latrare: econtra Iudei contra suum Dominum non loquentes recta, sed latrantres iniqua, latronem elegerunt. C Concilium malignantium: quando cogitabant Iesum dolo tenere, mortique trahere.


18  Foderunt manus meas et pedes meos: Dinumerauerunt omnia ossa mea.

H Foderunt manus, id est, clauis fixerunt, et fructum magnum inuenerunt id est, salutem omnium gentium. C Dinumerauerunt ossa eius, mystice, id est, apostolos seu reliquos Christianos, quos querebant Iudei persecutione facta exstinguere, ne in maiore numerum conualescerent. uel corpus eius sic extenderunt in cruce, ut ossa eius numerabilia uiderentur.


19 Ipsi uero considerauerunt et inspexerunt me; Diuiserunt sibi uestimenta mea, et super uestem meam miserunt sortem.

C Dicit Iudeos considerare secundum incrudelitatem eorum, ut non transitorie uel casualiter fecisse  uideantur, sed diligenter considerasse et inspexisse ad ea que fiebant, et tamen cor eorum lapideum tot miraculis non fuisse molitum. Diuiserunt sibi uestimenta mea . H Hoc in passione Christi completum est, quando fecerunt, quatuor partes, quatuor milites. Tunica tamen non est diuisa significans unitatem Ecclesie, que non scinditur, quamuis heretici eam scindere contendant.


20 Tu autem, Domine, ne elongaueris auxilium meum: Ad defensionem meam conspice:

H Hic humanitas ad diuinitatem loquitur. C Et resurrectionem celerrimam deprecatur: ut ueniente tali gloria, perfidorum incredulitas destruatur. Auxilium signat resurrectionem Christi, que elongata  non est: quando triduana prouenit. C Ad defensionem, ne quid preualeat in me pars illa uocatis inferni.


21 Erue a framea animam meam: ÷ Et .. de manu canis unicam meam.

C Liberari se postulat a morte quam subire uoluit. Framea autem significat hastam, siue gladium seu quelibet arma, et significat hic malitiam Iudeorum. De manu canis dixit: cum canis manus non habeat, sed uult intelligi potestatem Iudeorum. H Unicam dicit animam suam, que non habeat peccatum: uel Ecclesiam catholicam. C Ut intelligatur doctrinas nouas et conciliabula perditorum respuisse.


22 Salua me ex ore leonis:  Et a cornibus unicornium humilitatem meam.

C De ore leonis: de potestate diaboli dicit, qui bene comparatur feris, quoniam humanis existens semper delectatur. A cornibus, id est a superbis. Unicornium, qui nimia elatione surgentes: similes socios ferre non possunt, a talibus secerni suos humiles Christus postulauit, talia quippe animalia que uno cornu armantur, multo fortiores sunt his quibus duplicia tribuuntur.


23 Narrabo nomen tuum fratribus meis: In medio Ecclesie laudabo te.

C Post sacram passionem dicit gloriam diuinitatis toto orbe uulgandam. Narrabo, id est narrari faciam. Fratres dicuntur qui diligunt et diliguntur. In medio  Ecclesie. II In medio credentium populorum predicabo te et laudabo te.


24 Qui timetis Dominum laudate eum: Uniuersum semen Iacob glorificate eum.

C Timor Dei: iustus est et rectus, laudemque generat, amorem tribuit, et ardorem caritatis inflammat. Semen Iacob, qui fidei Iacob, deuotione consentiunt, et supplantatores uitiorum sunt. Laudate igitur, qui timetis, id est reuerentiam habetis nominis eius, quia eum non meretur predicare, nisi qui cognoscitur et timere.


25 Timeat eum omne semen Isrel .. Quoniam non spreuit neque despexit deprecationem pauperis.

H Timeat eum omne semen Isrel, id est, unusquisque  renatus per baptismum, et mente Deum uidens. Quoniam non spreuit preces pauperum. Id est filium. C Sicut facere solent gloriantes in istius mundi honore, spernere pauperes et despicere supplicantes, causamque de habitus qualitate metiri, ut si sit uestibus nitidus: uerax putetur, si amictu sordidus: mendacissimus habeatur.


26 Nec auertit faciem suam a me: Et cum clamarem ad eum exaudiuit ÷ me ..

H Nec auertit faciem, sed resuscitauit me a mortuis. Cum clamarem, respondit: Clarificaui et iterum clarificabo . C uel aliter, clamauit itaque: ut mors nostra eius morte finiretur, et peccatum ueteris hominis; redimeretur pretio sanctissime  passionis.


27 Apud te laus mea in Ecclesia magna uota mea reddam in conspectu timentium eum.

C Apud te significat de te, laus mea in Ecclesia, scilicet catholica, magna enim et amplitudine dicitur et honore. uota, sacramenta corporis et sanguinis, que illis presentibus redduntur: qui ei sancto timore subiecti sunt, denique que sint uota ista subiungit. Edent pauperes, etc.


28 Edent pauperes et saturabuntur: ÷ et .. laudabunt Dominum qui requirunt eum: uiuent corda eorum in seculum ÷ seculi ..

C Pauperes, id est, regnum Dei esurientes. Saturari enim non possunt nisi quos talis possidet esuries. Pauperes saturati Deum laudant, diuites  semetipsos exaltant. H Qui requirunt: fide et opere, intelligentes, que ipse est panis qui de celo descendit. uiuit cor, id est, spes eorum immobilis uegetatur. Illud uiuere dicimus ueraciter: quod in diuinitatis gratia perseuerat.


29 Reminiscentur et conuertentur ad Dominum: Uniuersi fines terre.

C Reminisci illos dicimus: quos constat post obliuionem Christi redisse ad ueram medicinam. Et quando Deus ab illis fideliter cognoscitur, recte ab eis dicitur reminisci, ut ad illum redeant ueraciter: quem prius peruersa uoluntate neglexerunt. Uniuersi fines, id est uniuersalis Ecclesia, quam nunc constat toto orbe esse diffusam. H Et quotidie  religiosa doctrina ad uerum Christum alios conuertere satagunt Christi ueri predicatores.


30 Et adorabunt in conspectu eius: Uniuerse familie gentium.

C Illi adorant in conspectu Domini, qui sincera fide et operibus Christum rogant. Conspectus enim illius non est nisi supra fidelissimos et beatos. Uniuerse familie, cunctos credentes conclusit, qui nichil excepit.


31 Quoniam Domini est regnum: Et ÷ ipse .. dominabitur gentium.

C Quoniam Domini est regnum, quia non sunt gentium regna, sed Domini, qui potestate sua et mutat reges et continet. Et necesse est ipsum debere ubique coli: quem constat intelligi Dominum  omnium rerum.


32 Manducauerunt et adorauerunt omnes pingues terre: In conspectu eius cadent omnes qui descendunt in terram.

H. Manducauerunt omnes diuites, id est apostoli uel ceteri sancti corpus Christi. Adorauerunt: in fide et operatione. Descendunt: a superbia seculi, ut adorent in humilitate pura. H A uel hic pingues: diuites terre, qui etiam sacramentum corporis Christi manducant, sed non saturabuntur ut pauperes Christi, adorantque, sed fraternitatem caritatis non habent: et ideo quia mente in terrena descendunt, cadent in infernum.


33  At anima mea illi uiuet: Et semen meum seruiet ipsi.

C Animam uero suam dicit Deo Patri uiuere, quoniam hunc mundum immaculata conuersatione transiuit. H Semen meum, filii Ecclesie seruiunt Christo, C uel opera Christi seruient laudando Deum.


34 Annuntiabitur Domino generatio uentura: Et annuntiabunt celi iustitiam eius populo qui nascetur, quem fecit ÷ Dominus ..

H C Propheta dicit generationem uenturam: populum gentium, que ex aqua et Spiritu erat procreanda, hec annuntiabitur Domino, id est annuntiando conuertetur Domino, hoc est in honorem  Domini. H Annuntiant celi, id est, apostoli predicant Filium Dei, ipse est enim iustitia Patris. C Apte uero dictum est Christianum populum Dominum fecisse, quoniam eum predestinauit ante secula et creauit illum et redemit et suo sancto corpore a peccatis liberum fecit.



ORATIO EX PSAL. XXI.

Caput misericordie Deus qui propter nos descendens in uterum uirginis addictus ligno, perfossus clauo, uestimentis insuper sorte diuisis, surrexisti liber ab inferis: precamur ut huius commercii non immemor, sis populis ab ore leonis ereptor, qui fuisti quondam patribus in te sperantibus liberator. Qui uiuis et, etc.



PSALMUS XXII.



ARGUMENTUM PSAL. XXII.

C Per totum psalmum renatus in baptismo Christianus gratias agit: quia de ariditate peccati ad loca pascue et ad aquas refectionis sit inductus.


TT. Psalmus Dauid.

C Psalmus Dauid, per totum istum psalmum Christianus fidelis gratias agit Domino, quis liberatus uetustate deposita: ad loca pascue et aquam refectionis Domino largiente sit perductus.


1 Dominus regit me ÷ et .. nichil mihi deerit: In loco pascue ibi ÷ me .. collocauit.

L Loquitur hic Ecclesia fiducialiter per fidem. Dominus regit me, quia ante aduentum Christi,  mundum diabolus regebat. Nihil deerit boni ei qui adheret Deo. In loco pascue, id est in futura beatitudine eum collocabit, sed iam in spe eiusdem beatitudinis collocauit, uel in Ecclesie et fidei unitate spem meam composuit.


2 Super aquam refectionis educauit me: Animam meam conuertit.

H C Aqua refectionis: est baptismi lauacrum, quo anima sterilis irrigatur. Educauit, C id est paulatim nutriuit, quasi paruulos et renatos doctrina. H Patriarcharum et prophetarum siue apostolorum, C Conuertit fidelis animam ad Christum: que dudum sub diabolo probatur esse captiua.


3 Deduxit me super semitas iustitie: Propter nomen suum.

 C Semite iustitie, sunt duo precepta salutaria, id est, dilectio Dei et proximi. Que semite dicuntur, quia arcta est uia ad regnum celorum . Propter nomen suum gaudet se famulus Christi deductum esse ad illam scientiam, ut possit iussa Dei uulgare, et hoc non suis meritis, sed diuina gratia sibi concessam esse; ac si diceret: deductus sum in semitas mandatorum, non propter meritum meum, sed propter nomen suum.


4 Nam etsi ambulauero in medio umbre mortis non timebo mala. Quoniam tu mecum es.

C Dicit catholicus, si ambulauero inter hereticos  non timebo eorum prauas suasiones, quoniam tu me, Domine,  defendis. H uel inter seculi obscuritates, ignorantias et peccata: peccata enim umbra mortis sunt, quia exprimunt similitudinem mortis. Sed et ideo non timebo, quia uirga tua, etc.


5 uirga tua et baculus tuus: Ipsa me consolata sunt.

C uirga enim ad iustitiam et fortitudinem Domini Saluatoris pertinet. Baculus: ad adiutorium humanum quo gubernatur et a Deo sustentatur homo, sicut infirmus baculo sustinetur, quo et pes caute defigitur, et totum corpus desuper innixum sustinetur. Istis ergo duabus rebus fidelis consolatur, una est districtio que conterit uitia, et malos qui bonis nocere cupiunt: altera gubernatio, que sustinet  fideles. H A uirga certe etiam consolatur: quando corrigendo peccatorem in uiam salutis ducit.


6 Parasti in conspectu me mensam: Aduersus eos qui tribulant me.

C Parasti, id est, predestinati altare sanctum, mensa dicta a mense, quoniam quolibet mense primo die, conuiuia ritu gentium exercebantur, etc. H Significat Scripturam sanctam. Aduersus eos, id est, hereticos qui tribulant Ecclesiam, uel persecutores Ecclesie et demones.


7 Impinguasti ÷ in .. oleo caput meum: ÷ et .. calix meus inebrians ÷ quam preclarus est ..

H uox Ecclesie. Letificasti caput, id est mentem meam, oleo hoc est spiritali letitia. Calix intelligitur  uerbum Dei quod inebriat mentem hominis. C Preclarum itaque quia ad regnum celorum perducit. uel calix sanguis Christi, qui digne sumentibus preclarus est.


8 Et misericordia tua subsequetur me: Omnibus diebus uite mee.

C Subsequitur misericordia, fideli utique ad custodiam, sed precedit ad gratiam conferendam. Nisi Domini misericordia subsequeretur: facile humana fragilitas deciperetur, quia a tergo diabolus insidias parat: quandiu in hoc corpore mortali uersatur, unde nimis necessarium est, ut semper nos gratia Dei precedat, et misericordia subsequatur.


9 + Et .. ÷ ut .. inhabitem in domo Domini: In longitudine dierum.

 A Ideo illa concessa sibi, que dicta sunt fatetur, ut inhabitet, etc. Domus quippe Domini: futuram signat Hierusalem que consistit in longitudine dierum, quia in ipsa est perpetua letitia et beatitudo sine fine.



ORATIO EX PSAL. XXII.

Rege nos, Domine, suauibus tue preceptionis habenis, ut eterni tabernaculi habitatione percepta: plenitudine perennis poculi repleamur. Per Dominum nostrum Iesum Christum filium tuum qui, etc.



PSALMUS XXIII.



ARGUMENTUM PSAL. XXIII.

C Propheta testatur Christi ditioni uniuersum orbem esse subiectum definiens quibus uirtutibus prediti  sunt in eius Ecclesia constituti, alloquiturque superstitiosos ut uero Domino famulentur.


TT. Psalmus Dauid ÷ Prima Sabbati ..

C Prima Sabbati significat diem Dominicum, quo Dominus surrexit, et resurgendo isti seculo subuenit, mundumque ipso die creauit, qui propter excellentiam tanti miraculi: proprie dies Dominica nuncupatur, id est Domini, quamuis omnes sint Domini.


1 Domini est terra et plenitudo eius: Orbis terrarum et ÷ uniuersi .. qui habitant in eo.

C Domini est terra, id est, Ecclesia que Domino specialiter pura mente famulatur. Nam licet omnia ab ipso sint condita: tamen ipsius esse proprium  dicimus illud quod eum ueneratur auctorem. Plenitudo, id est, multitudo sancta qua repletur Ecclesia. Ille habitat Ecclesiam, qui usque ad obitum suum in fide recta perseuerat, habitare enim manere dicimus.


2 Quia ipse super maria fundauit eum: Et super flumina preparauit eum.

C Quid est super maria fundare: nisi super tremulos fluctus uitiorum, Ecclesiam in firma fide solidare flumina: H Potentes seculi uel cupidi. Super ista flumina est Ecclesia, ut illis predicet, et conuertantur.


3 Quis ascendet in montem Domini: Aut quis stabit in loco sancto eius?

C Quia omnia que condidit Domini esse docuit  sequenter interrogando ostendit quales esse debeant: qui se ipsius nuncupari desiderant. H Et est uox prophete interrogantis: Quis ascendet in montem, id est, celestem Hierusalem. C. uel iustitiam ad quam magno nisu tendimus, quoniam peccatis obuiantibus impedimur. H. Aut quis stabit, id est, quis perseuerabit in iustitia. C Multo quippe utilius est in sancto loco stare, quam ad eius fastigium peruenire. H Quia multi ascendunt, sed non perseuerant. Quis igitur pro raritate ponitur.


4 Innocens manibus et mundo corde: qui non accepit in uano animam suam: Nec iurauit in dolo proximo suo.

C Innocens manibus est: cuius operatio neminem  ledit, sed iuuare contendit. Mundo corde. H Sanctus in cogitatione. Ille non accipit in uanum animam suam, qui opera bona agit. C Per dolum itaque iurat: quisquis aliter facturus est quam promittit, credens periurium non esse: decepisse nequiter credentis errorem.


5 ÷ Hic .. accipiet benedictionem a Domino. Et misericordiam a Deo salutari suo.

C Ergo accipit benedictionem non ab alio, sed a Domino. H Qui se custodierit ab istis supradictis maculis, H salutaris ergo noster: Christus est, a quo et beatitudo tribuitur et peccata laxantur. H Misericordiam a Deo solus ille consequitur, qui se miserum putat, C et nullus hominum est qui sibi misereri non egeat.


6  Hec est generatio querentium eum: Querentium faciem Dei Iacob. Diapsalma.

H Generatio hoc est populus Christianorum qui iacuit in tenebris, sed nunc querens Dominum, requirit faciem Dei per fidem et operationem, id est Christi per illius illuminationem, qui posterius nato primatum dedit honoris, scilicet Christiano populo, quod per Iacob intelligi occulte dedit.


7 Attolite portas principes uestras: et eleuamini porte eternales: Et introibit rex glorie.

C Precipit enim propheta portas mortis auferre, id est, cupiditatem et malitiam aliaque uitia, que principe diabolo posite erant, que ideo porte appellate  sunt, quia per ea transeant peccatores sua facta portantes, et per ea diabolus ad corda intrat. Siquidem a portando porta dicta est. Et iterum precepit eleuare portas, id est, H fidem et caritatem, que eternales sunt dicte, quia per eas Christus introiuit ad Ecclesiam.


8 Quis est iste rex glorie? Dominus fortis et potens. Dominus potens in prelio.

H uox demonum. Ac si dicerent, nostrum regem habemus diabolum. Iste rex quis est? uox iterum angelorum bonorum, fortis est, quia alligauit diabolum . Potens cum uicit infernum. In prelio potens cum spoliauit tartarum. Sic querere uisi sunt diaboli, a gentium cordibus, imperio Christi,  et predicatione et gratia expulsi.


9 Attollite portas, principes, uestras: et eleuamini porte eternales: Et introibit rex glorie.

C Admonet iterum degentes in diuersis erroribus auferre claustra mortis, H hoc est superbiam et cupiditatem et auaritiam, quia per has tres omnis homo ad infernum descendebat. Eleuate sunt porte eternales, C id est, gratia baptismatis, honor chrismatis, salus predicationis, per quas rex glorie dignatus est introire.


10 Quis est iste rex glorie? Dominus uirtutum ipse est rex glorie. + Diapsalma ..

H Merito uirtutum Dominus dictus, quia uirtute  sua conculcans inferos, cum triumpho rediens ad superos. Rex glorie, C qui facit, se glorificando, gloriosos.



ORATIO EX PSAL. XXIII.

Stabilitor terre, Deus  restitue nos in innocentiam uite, ut possimus, te preuio, montem sanctificationis ascendere. Per Dominum nostrum Iesum Christum, etc.



PSALMUS XXIu.



ARGUMENTUM PSAL. XXIu.

C Per totum hunc psalmum deprecatur Ecclesia ne ante conspectum Domini contemptibilis appareat inimicis.


TT. In finem psalmus Dauid.


1 Ad te, Domine, leuaui animam meam:  Deus meus, in te confido, non erubescam.

C Dicit mater Ecclesia se leuasse animam suam, ad contemplationem celestium rerum per spem, fidem et caritatem, quia humana facile despicit qui diuina conspexerit. Erubescere est repentina conturbatione animi confundi; quod non euenit Ecclesie, quia in Deum confidit.


2 Neque irrideant me inimici mei: Etenim uniuersi, qui sustinent te, non confundentur.

C Ridere plerumque benigni, irridere autem semper aduersi est. H Inimici Ecclesie sunt demones, heretici, uitia, peccata. Non confundentur, qui exspectant Dominum, neque hic neque in futuro. C  Exspectare est sub malorum patientia Deum uiriliter sustinere, ut ille ueniens in iudicio reddat quod deuoti animus exspectabat.


3 Confundantur ÷ omnes .. iniqua agentes: Superuacue.

H Propheta dicit non optando, sed prophetando: confundantur. Confundentur enim qui usque in finem in malitia perseuerant. C uanum dicimus infructuosum atque uacuum, quod a Domino probatur alienum. A uel optatiue, confundantur hic pro peccatis salubriter. Quod si hic nolunt, confundantur tandem eternaliter.


4 uias tuas, Domine, demonstra mihi: ÷Et .. semitas tuas edoce me.

C uie dicte sunt a uehendo, et significant hic  mandata. Semita dicta quasi semi uia, quia angusto calle dirigitur, nec uulgo nota est, sed occulto itinere ambulatur. H Per semitam intelligitur angusta uia que ducit ad uitam. Edoce me. C Qui sermo non ad callem sed ad legem magis noscitur pertinere.


5 Dirige me in ueritate tua et doce me: Quia tu es Deus saluator meus: ÷ et .. te sustinui tota die.

C Dirige me ad uitam pertinet, doce: ad scientiam. H Id est ut nichil peruerse agam. C Salutare est Christiano: ut Deum sibi salutarem credat. Tota die, ac si diceret: omni die, scilicet non interposito die, sed continua uita exspectaui misericordiam tuam et retributionem. A Sustinui itaque te, quem homines putant oblitum eorum dum tardas, exspectans  patienter miserationis tue dilationem in subueniendo.


6 Reminiscere miserationum tuarum, Domine: Et misericordiarum tuarum que a seculo sunt.

C Humano usu hic dicitur, reminiscere, qui nunquam potest aliquid obliuisci. Miserationes pertinet ad operationes pias. Misericordia uero ad clementem naturam, quoniam miseratio, operis est; misericordia, cordis. Secula dicta, quo in se reuoluant iugiter tempora, a sequendo esse dicta.


7 Delicta iuuentutis mee. Et ignorantias meas: ne memineris.

C Delictum quidam uolunt leuius esse peccatum, quasi derelictum, dictum ab eo quod uiam derelinquat equitatis. H Iuuentutis, id est, que in adolescentia  gessi. C Ignorantias dixit, quia multa facimus que mala esse nescimus, ideo precatur ne delicta eius meminerit, sed potius memor eius sit per suam misericordiam.


8 Secundum misericordiam tuam memento mei tu: Propter bonitatem tuam, Domine.

H Secundum tuam misericordiam, id est, non propter meum meritum, sed propter tuam misericordiam memor esto mei. C Merito etiam illius bonitas predicatur, de quo dicitur, nemo bonus nisi solus Deus .


9 Dulcis et rectus Dominus: Propter hoc legem dabit delinquentibus in uia.

C Dulcis dicitur, a quo suauia dona prestantur  celestis uite. Rectus, H quia reddit unicuique secundum opera sua. Legem caritatis dabit, per quam dimittentes offensam reconciliamur Deo. C In uia, id est presenti uita, ubi lex ponitur, in qua recte uiuere commonemur.


10 Diriget mansuetos in iudicio: Docebit mites uias suas.

C Directus quippe dicitur qui de curuo rectus efficitur. Mansueti dicuntur, quasi manu consueti, hoc est, tolerantes iniurias, non reddentes malum pro malo. Mites sunt, qui nullo furore turbantur, sed lenitate animi iugiter perseuerant; illos dirigit in iudicio, quia ad promissam beatitudinem eos facit peruenire. Que uero sint uie Domini, sequenti uersu exponit.


11  Uniuerse uie Domini misericordia et ueritas: Requirentibus testamentum eius et testimonia eius.

C Uniuerse uie Domini misericordia, quia preuenit cuncta bonitate sua. ueritas, quia omnia iuste diiudicat. Quibus uero possunt talia conuenire, sequitur: requirentibus testamentum. H Id est, nouum; et testimonia, id est dicta precedentium prophetarum.


12 Propter nomen tuum ÷ Domine .. propitiaberis peccato meo: Multum est enim.

C Hoc bene refertur ad personam Ecclesie, que se saluatam dicit propter nomen Iesu, quod linguam nostra Saluator interpretatur. Peccato meo multum est enim, quia nisi fuerit diuina miseratione subuentum,  quantum uita protenditur, tantum humana fragilitas peccatis inuoluitur, quoniam cursu temporis semper augetur.


13 Quis est homo qui timet Dominum? Legem statuit ei in uia quam elegit.

C More suo interrogando dicit Propheta: Quis est homo qui timeat Dominum? constituta est illi lex, ne sub securitate ignorantie peccet, in uia, id est in sanctitate propositi. H uel, in uia fidei, si enim timet, securitate non decipitur.


14 Anima eius in bonis demorabitur: Et semen eius hereditabit terram.

H Anima iusti in bonis demorabitur, hoc est perseuerabit sperando in premiis futuris semen eius. C  Id est opera bona hereditabunt terram uiuentium, id est in eterna securitate recipientur, et possessio eius nulla ulterius expulsione turbabitur, qui enim aliquid ex hereditate tenet, firmissima possessione gloriatur.


15 Firmamentum est Dominus timentibus eum: Et testamentum ipsius ut manifestetur illis.

H Nos infirmi et imbecilles, si timemus Dominum, erit nostrum firmamentum, ne ab huius seculi fluctibus quatiamur. Et manifestatur lex nobis in Christo, que prius uelata erat per litteram.

C Et ualde nobis necessarium, ut lex eius ipsius munere declaretur nobis, sine quo nec intelligere quidquam boni, nec perficere possumus.


16  Oculi mei semper ad Dominum: Quoniam ipse euellet de laqueo pedes meos.

H Oculi mei ad Dominum, id est oculi cordis, uel mens mea semper cogitet Dominum, quoniam de laqueo diaboli sensus meos  euellet.


17 Respice in me et miserere mei: Quia unicus et pauper sum ego.

C Superius dixit, oculi mei semper ad Dominum; nunc dicit, respice in me quemadmodum ego in te. Miserere mei, H quia miser sum, unicus est populus Christianus. C Qui unicus est ei, quia solus sacramenta fidei custodit, pauper: quoniam a mundi illecebris segregatus, nulla seculi ambititione refertus  est.


18 Tribulationes cordis mei multiplicate sunt: De necessitatibus meis erue me.

C Multiplicate sunt tribulationes Ecclesie, dum cogitationes suas per calamitates mundi  distendit; necesse est enim ut copioso fasce deprimatur, qui pro multis affligitur. De necessitatibus dicit, quas persecutorum atque hereticorum patiebatur insidiis, hi sunt enim qui necem cupiunt inferre Christianis. A Et necessitates recte aduersitates dicuntur, quia necessarie sunt ad regnum celorum tendentibus. G uel necessitates, uenialia dicit peccata, sine quibus uiuere non possumus.


19  uide humilitatem meam et laborem meum: Et dimitte uniuersa delicta mea.

A C uide, id est propitius respice. Humilitas est Ecclesie, quando indisciplinatos docendo sustinet. C Labor ipsius est, quia multis persecutionibus fatigatur. Merito sibi omnia peccata deprecatur dimitti, quia durus labor tolerantie semper clementiam iudicis exspectat, id est, propter istam humilitatem et laborem, meretur indulgentiam delictorum.


20 Respice inimicos meos, quoniam multiplicati sunt: Et odio iniquo oderunt me.

H Respice, uox Ecclesie pro persecutoribus. C Orat ut redeant, quia quem ille respicit, sine  dilatione conuertit. Multiplicati sunt, in peccatis. Odio iniquo, addidit, quia et iustum odium est, ut illud est: Perfecto odio oderam illos . Isti autem non illo iusto odio sed iniquo oderunt me.


21 Custodi animam meam et erue me: Non erubescam, quoniam speraui in te.

H Custodi, uox Ecclesie supplicat ut custodiatur. A Ne declinet ad imitationem eorum, et eripe ab omni malo. H Ne confundar neque hic, neque in futuro, quia in te speraui et te inuocaui. C Ipsum enim elegit inuocare, cui nescit pie supplicantes abiicere. A Quia igitur non in me, sed in te speraui, non confundar.


22  Innocentes et recti adheserunt mihi: Quia sustinui te.

C Innocentes, paruulos dicit sacro baptismate regeneratos. Rectos qui iam matura etate conuersi sunt a peccatis. Ideo uero illos adhesisse dicit Ecclesia sibi, quoniam sustinuit Deum, patienter aduersitates sustinendo


23 Libera, Deus Isrel: Ex omnibus tribulationibus suis.

C Libera Deus Isrel, id est Deus te uidentium. A uel, o Deus, libera Isrel, id est populum, quem ad uisionem tuam preparasti. C Quia ipsos gratos habet, quibus conspectum sue contemplationis indulget.



ORATIO EX PSAL. XXIu.


Libera nos omnibus angustiis nostris, mitissime Deus, quia ad te animas nostras erigimus: Obliuiscere, quesumus, delicta iuuentutis et ignorantie prioris, et si quid negligenter delinquimus, clementer ignoce. Per Dominum nostrum Iesum Christum, etc.



PSALMUS XXu.



ARGUMENTUM PSAL. XXu.

C Totus psalmi huius textus ad perfectum aptandus est Christianum, qui diuersorum laude meritorum in Ecclesia perseuerans: diuinis se beneficiis consolatur.


TT. Ipsi ÷ Psalmus .. Dauid.

 C Totus hic psalmus ad perfectum aptandus est Christianum; sed tamen, cum a tali hymnus dicitur, necesse est ut ad Christum Dominum intelligentie uirtute referatur.


1 Iudica me, Domine, quoniam ego in innocentia mea ingressus sum: Et in Domino sperans non infirmabor.

C Iudica me, Domine; postulat enim uir sanctus iudicia, quia certus erat de eius misericordia. In innocentia ingreditur, id est inter peccatores habitans non peccat. Non confidit etiam in suas uires sed in Deum, ideo non infirmabitur.


2 Proba me, Domino, et tenta me: Ure renes meos et cor meum.

H. Probari se rogat Ecclesia, ut se cognoscat et  ab aliis cognoscatur. C Due sunt tentationes una Domini, qua bonos tentat ut eos erudiat; altera diaboli, que semper ducit ad mortem. Ure renes. H Id est, Spiritum sanctum adhibe delectationibus. Et cor meum, id est cogitationibus meis Spiritum sanctum adhibe.


3 Quoniam misericordia tua ante oculos meos est: Et complacui in ueritate tua.

C Quia Domini misericordiam ante oculos cordis Propheta habebat, ideo pericula tentationum non timebat. Complacere, est cum sanctis eternam gratiam promereri. H C In ueritate, id est in Christo, qui est ueritas. Gratia igitur illustratus, Deo sibique complacuit in mente.


4  Non sedi in concilio uanitatis: Et cum iniqua gerentibus non introibo.

H Non sedi in concilio, id est non sum coniunctus his, qui contra Christum meum uanum agunt concilium. Introitus hic initium significat operationis male, quod uir sanctus a se profitetur alienum. uani autem sunt, qui caducis inquisitionibus occupantur, et in superflua narratione tempus consumunt. Impii autem, qui questionibus peruersis Scripturas diuinas deprauare contendunt, ut heretici.


5 Odiui Ecclesiam malignantium: Et cum impiis non sedebo.

C Non satis est uitasse peruersos et malos, nisi et mente displiceant, ideo dicit. Odiui Ecclesiam malignantium, H id est Iudeorum uel hereticorum, qui  maligni dicuntur. Et cum impiis, qui non solum mala cogitauerunt sed in opere perfecerunt; cum his placitum non habebo.


6 Lauabo inter innocentes manus meas: Et circumdabo altare tuum, Domine.

C Lauit manus suas, quisquis propria facta lacrymabili satisfactione diluerit. Altare autem ab altitudine dictum quasi alta ara. H Et significat fidem, quam circumdare, est operibus bonis ornare. C uel altare celeste quo Dominus introiuit sacerdos pro nobis. A uel altare, id est mentem.


7 Ut audiam uocem laudis: Et enarrem uniuersa mirabilia tua.

A Ut audiam uocem laudis, id est discam quomodo  te laudem, non ex ipso bono de me presumens. C uocem autem laudis forte illud dicit quod in celesti templo coram Christo semper canitur: Sanctus, sanctus, sanctus Dominus Deus Sabaoth . Et se enarrare dicit mirabilia, que quotidie beata canit Ecclesia in celebratione missarum.


8 Domine, dilexi decorem domus tue: Et locum habitationis glorie tue.

H Domine, dilexi decorem domus, id est sanctos sacerdotes et alios sanctos. C In quibus gloria Dei habitare cognoscitur. Locum habitationis, significat arcanum humani pectoris. Glorie tue, quia Christus gloriosum efficit quidquid inhabitare dignatur. Idem enim sunt decor domus Dei et locus habitationis eius. A Diligere igitur decorem domus Dei, est bonos in  Ecclesia diligere, qui decorant Ecclesiam.


9 Ne perdas cum impiis animam meam: Et cum uiris sanguinum uitam meam.

H Ne perdas cum impiis, scilicet Iudeis, qui per impietatem mitem tradiderunt. A uel impii omnes mali sunt. C uiri sanguinum sunt, qui carnaliter uiuunt, uel qui Christi sanguinem fuderunt. Tales pereunt de futura Hierusalem.


10 In quorum manibus iniquitates sunt. Dextera eorum repleta est muneribus.

H In quorum manibus, id est in operibus eorum, iniquitates sunt. Repleta est dextera muneribus, quando proditor Iudas pecuniam pro Christo accepit. A uel illorum qui, si quid boni agunt, pro muneribus  faciunt. H A Quod enim eis datum est ad accipienda eterna conuertunt ad seculi dona, estimantes questum esse pietatem.


11 Ego autem in innocentia mea ingressus sum: Redime me et miserere mei.

H Ego autem in innocentia. Ecclesia loquitur pro parte bonorum. C Et per studium uite sancte ingressa in thesauros spirituales. Redime me, id est in aduentu tui pretioso sanguine. Miserere scilicet in hoc mundo, ubi supplicantibus parcis.


12 Pes meus stetit in directo: In ecclesiis benedicam ÷ te .. Domine.

H Pes meus, id est sensus meus uel affectio mea stetit in Christo qui est recta uia. In ecclesiis, C in populis Christianis, dicit se laudaturum Dominum  Christum.



ORATIO EX PSAL. XXu

Largire, Domine, misericordiam tuam famulis supplicibus, et fac nos in tua ueritate deuotos, ut actibus in innocentiam restitutis, liberari mereamur ab impiis. Per Dominum nostrum Iesum Christum.



PSALMUS XXuI.



ARGUMENTUM PSAL. XXuI.

C uox Prophete dicentis se Deum metuere et nullum alium formidare, quia inter aduersa seculi ipse est suffugium eius, et spiritu prophetie, spem sibi future beatitudinis pollicetur.


TT. Psalmus Dauid ÷ priusque liniretur:

H Unctus est Dauid semel sub patre Iesse in Bethlehem ; secundo, in Hebron ;  tertio  quando regnauit super Isrel. Sed de his tribus unctionibus media ad istum psalmum pertinet, Dauid figuram Christi tenet; unctus est Christus in baptismo.


1 Dominus illumnatio mea, et salus mea: Quem timebo?

H uox Ecclesie ad Christum. Dicit se non formidare ullis tenebris obtegi, quam Dominus semper illuminat et saluat, nec posse ullum timere, tali defensore protegente


2 Dominus protector uite mee: A quo trepidabo?

H Confitetur se habere protectorem ipsum Dominum idcirco non metuit coram inimico trepidare,  id est, a diabolo, uel heretico seu persecutore.


3 Dum appropiant super me nocentes: Ut edant carnes meas.

C Dum appropiant super me. Truculentium inicorum hic uota ostendit, qui non solum exstinguere, sed etiam auiditate furoris ipsas humanas carnes cupiunt crudeliter deuorare. A uel carnes, affectus carnis sunt, qui sunt cibus nocentium inimicorum spirituum et persecutorum, uel etiam corpora sanctorum ipsis ad persequendum concessa-carnes sunt quibus uesci delectantur persequendo.


4 Qui tribulant me inimici mei: Ipsi infirmati sunt et ceciderunt.

H Qui tribulant me, id est demones uel persecutores,  tunc infirmati sunt, quando Christus suscepit nostram humanitatem. C Illi etenim corruunt, qui innocentem sanguinem deuorare festinant.


5 Si consistant aduersum me castra: Non timebit cor meum.

C Castra enim ualida munitio est, quam expugnare facile non potest impetus irruentis, sed hec omnia dicit sibi esse contemptibilia, cum ualletur, auxiliatione diuina.


6 Si exsurgat aduersum me prelium: In hoc ego sperabo.

H Si exsurgat aduersum me prelium. Prelium dicit Ecclesia pugnas demonum, et se sperare in auxilium et defensionem Christi. C In concitatis enim preliis gloria uincentis semper apparet. Non  uirtus probatur latere, que non fuerit explorata certamine.


7 Unam petii a Domino, hanc requiram: Ut inhabitem in domo Domini omnibus diebus uite mee.

H Unam petii, quidam putant unam caritatem siue gratiam, aut certe ipsam petitionem dicit, cum in Hebreo neutraliter unum dicatur, id est Dominum. Hanc, id est, Dominum requiram, etc. Ut inhabitem in domo Domini, id est in uita perpetua. C Et hoc non in paruo tempore, sed in omnibus diebus uite mee.


8 Ut uideam uoluntatem Domini: Et uisitem templum eius.

 H Ut uideam uoluntatem Domini, id est dilectionem Dei. C uidet etiam uoluntatem Domini, qui precepta eius intelligit et custodit. Ille uisitat templum eius, qui Ecclesiam Christi sacris admonitionibus corroborat. A uel templum contemplationem dicit glorie Domini; habet enim alia littera, ut contempler delectationem Domini.


9 Quoniam abscondit me in tabernaculo suo: In die malorum protexit me in abscondito tabernaculi sui.

H Abscondit ergo Ecclesiam apud se Christus, ne sibi tentationum obessent procelle; uel, ut ait Apostolus: Mortui enim estis, et uita uestra abscondita est cum Christo in Deo . Non dicit  malos dies esse, sed in nostris operibus malis mali esse dicuntur. C In abscondito tabernaculi, id est in diuinitatis secreto potentie semper nos protexit et protegit. H uel in die malorum quo mali uigent. C Abscondi, est querentium oculis non preberi; protegi autem ab omni metu periculoque liberari.


10 In petra exaltauit me: Et nunc exaltauit caput meum super inimicos meos.

In petra exaltauit, id est in Christo per fidem. Hunc exaltauit caput. C A Caput hic pro mente ponitur, quo uegetante possumus contineri. Super inimicos, H id est motus carnales. C Siue appetitus uitiosos, supra quos mens nostra erigitur, quando diuino adiutorio pura seruatur.


11  Circuiui et imolaui in tabernaculo eius hostiam uociferationis: Cantabo et psalmum dicam Domino.

C Circuiui hoc est animo perscrutatus sum, qua potentia celum fecit Deus et omnia ex nichilo creauit. A Hominem redemit et mundum in eo credentem; et inueni quid immolem, scilicet laudem. C Et immolaui in tabernaculo eius, id est obtuli in eius ecclesia sacrificium laudis. uociferationis dicit, scilicet pro magnitudine laudis.

C C Cantabo, id est predicabo. Psalmum dicam, id est opere complebo. C Cantare est enim sola uoce laudes dicere, sed psallere opere predicare.


12 Exaudi, Domine, uocem meam qua clamaui ad te:  Miserere mei et exaudi me.

C Nunc iterum rogat Ecclesia ut exaudiatur; clamauit enim et prius, cum dixit: ut inhabitem in domo Domini, scilicet quia diuinarum rerum nulla satietas est, sed quanto gustatur Deus suauius, tanto appetitur plus, uel ideo iterat, quia spe habitat in eterna gloria, nondum re.


13 Tibi dixit cor meum, exquisiuit te facies mea: Faciem tuam, Domine, requiram.

C Itaque uir fidelis cor, hoc est desiderium suum, dixit ad Dominum loqui, quoniam hoc uidebatur offerre quod cogitabat. A Facies mea, id est presentia mea tuam, uel pulchritudo anime mee a te data tuam pulchritudinem. C Querit uero faciem Dei, qui se sancta conuersatione custodit. De quibus  dictum est: Beati mundo corde, quoniam ipsi Deum uidebunt. Geminat quoque, faciem tuam requiram, una quidem res, sed frequentata ostendit, quod ardenti studio Christum querebat.


14 Ne auertas faciem tuam a me: Ne declines in ira a seruo tuo.

C Sanctus enim uir rogat, ne a facie Dei reddatur alienus. Iterumque rogat ne ab ipso declinet Deus, tunc quando sanctis uultum sue maiestatis indulget. Iram ponit iudicii tempus, cum discernit malos a bonis. A uel non in ira declinat, quando cadere permittit ut cautior et fortior surgat.


15 Adiutor meus es tu, ne derelinquas me: Neque despicias me, Deus, salutaris meus.

C Petit Propheta ne deseratur a Domino, scit  enim si ille reliquerit, quod nulla potestas se regere preualebit. H Salutaris noster Christus est; et hoc rogat Propheta ne despiciatur ab illo, id est ne committat ulla peccata per que a Deo despiciatur. A Quasi diceret, frustra creasti, Deus, et redemisti, Saluator, si despicis me conseruare in bono quod dedisti, quia sine te nichil est conatus meus.


16 Quoniam pater meus et mater mea dereliquerunt me: Dominus autem assumpsit me.

C Patrem suum, Adam primum hominem dicit, matrem eius uxorem Euam, unde generatio humana descendit. Hi dereliquerunt me in ista miseria ad quam me exposuerunt. Dominus autem carne accepta  assumpsit me H loco, scilicet ueri parentis ad hereditatem eternam.


17 Legem pone mihi, Domine, in uia tua: Et dirige me in semita recta propter inimicos meos.

C Legem pone mihi, postulat Propheta legem sibi statui, id est Euangelii intellectum uenturis aperiri. In uia tua, id est in Christo. Propter inimicos, id est hereticos qui illam semitam, hoc est intelligentiam scripturarum praua intentione subuertere nitebantur. A uel, o Domine, quia ad te tendo, et iam etiam in uia ad te sum; pone legem in ea me dirigentem ne errem, et ne aberrantem disciplina tua deserat, et dirige me ulterius in rectitudine angustiarum, propter insidiantes, etc.


18  Ne tradideris me in animas tribulantium me: quoniam insurrexerunt in me testes iniqui: Et mentita est inquitas ÷ sibi ..

H Ne tradideris me, id est ut non satietur animus peruersorum de aduersitatibus que accidunt mihi. Insurrexerunt contra Christum testes iniqui dicentes: Hic dixit: Destruite templum hoc, et in triduo reedificabo illud . Mentita est iniquitas sibi, quia uniuscuiusque uitium in suum recurrit auctorem. C Bene dixit autem sibi, quia penas recipit sui mendacii, qui falsum testimonium proferre contendit.


19 Credo uidere bona Domini: In terra uiuentium.

H uox Ecclesie, que quamuis tot periculis sit  exposita, tamen credit se uidere bona, id est accipere per fidem hereditatem regni celorum, in qua sancti cum Christo regnant.


20 Exspecta Dominum uiriliter age: et confortetur cor tuum. Et sustine Dominum.

C Exspecta Dominum, scilicet qui promittendo non fallit, qui prestando non imputat, nec improperat. uiriliter, non solum uiris sed et feminis est mandatum, agere. Confortetur cor, ne tedio fatigante desperet. Sustine Dominum, id est sustine quod pateris, non lassescas neque discedas, et quod credis exspecta.



ORATIO EX PSAL. XXuI.

Defende nos a castris et a prellis inimici adiutor  omnium, Deus, ut in domo tua perpetuitate durantes, mereamur uultum tuum spiritali contemplatione suscipere. Per Dominum nostrum, etc.



PSALMUS XXuII.



ARGUMENTUM PSAL. XXuII.

C Orat Dominus Christus, per id quod homo est, ut eius audiatur oratio, agitque gratias, quoniam exauditus est rogans, ut sicut ipse suscitatus est potestate diuinitatis sue, ita saluus fiat populus eius nomini crediturus.


TT. ÷ Ipsi .. Dauid.

C Dauid  interpretatur manu fortis, et significat Saluatorem, qui fortis utique manu, quia prostrauit principem tenebrarum. Notandum  igitur hunc psalmum tertium esse horum, qui passionem et resurrectionem Dominicam sub breuitate commemorant.


1 Ad te, Domine, clamabo: Deus meus, ne sileas a me: +Nequando taceas a me .. et assimilabor descendentibus in lacum.

C Christus Dominus clamat ad Patrem tempore passionis ne ab ipso sileat, hoc est ne petenti non annuat sed magis respondeat. H Ac si dixisset: Si silucris ero similis pereuntibus, si taces non cognosceris. C Lacus autem significat hoc seculum, lacus enim dicitur que sub ipsa terra lateat. Rogat ergo humanitas uerbi, ne similis esset ceteris hominibus, quia etsi communem conditionem carnis assumpsit,  excellentiam tamen omnium creaturarum promerdit. H uel lacus infernum significat.


2 ÷ Ex .. audi + Domine .. uocem deprecationis mee dum oro ad te: Dum extollo manus meas ad templum sanctum tuum.

H Orauit Christus in cruce pro toto mundo. Extulit manus, id est, extendit eas in cruce. Ad templum sanctum, hoc est, ut templum Patri prepararet, id est corpus Ecclesie. C Non est etiam absurdum, templum accipi celum, quoniam Domini sedes esse diuina lectione monstratur.


3 Ne ÷ simul .. tradas me cum peccatoribus: Et cum operantibus iniquitatem ÷ ne perdas me ..

H Peccatores, latrones inter quos pendebat dicit.  C Cum operantibus iniquitatem petit ne haberet aliquam portionem.


4 Qui loquuntur pacem cum proximo suo: Mala autem in cordibus eorum:

H Loquebantur . Iudei pacem cum Christo dicentes: Magister scimus quia uerax est. Erat pax in eorum labiis, sed in corde malitia. C Qui iuste mali dicebantur, quia proximum malitiose prodere festinabant.


5 Da illis secundum opera ipsorum: Et secundum nequitiam adinuentionum ipsorum:

H Petit illis dari secundum opera ipsorum, non optando sed prenuntiando. Et secundum nequitiam adinuentionum. C Hoc est, ut innoxio nocerent, qui  ad eos uenerat saluandos, ut eum morti traderent.


6 + Secundum opera manuum eorum .. tribue illis Redde retributionem eorum ipsis.

C Quatuor sunt species retributionum, quarum una est, cum tribuuntur mala pro bonis, sicut Iudei Christo. Altera cum bonum pro bono, ut Deus electis. Tertia cum retribuitur malum pro malo, ut est illud: Ite in ignem eternum . Quarta cum tribuitur quod hic dicit bonum pro malo, ut qui persecutores exstiterant, fiant conuersi postea laudatores Christi.


7 Quoniam non intellexerunt opera Domini: et in opera manuum eius: Destrues illos et non edificabis ÷ eos ..

C Non intellexerunt opera Dei, scilicet tunc quando  docuit populum uiam ueritatis. Et in opera manuum eius utique non considerauerunt; si considerassent, expauissent potiusquam spreuissent. Sic ergo illos dicit destrui, ut non iterum debeant edificari, quod tamen uidetur dictum esse prophetice potiusquam ad iracundie qualitatem referendum.


8 Benedictus Dominus: Quoniam exaudiuit uocem deprecationis mee.

C Benedictus Dominus. uox Christi ad Patrem, quoniam exaudiuit  dicens: Clarificaui et iterum clarificabo , sed proprie benedictus dicitur, cum gratias agimus benedicendo; apte igitur dictus est benedictus qui exaudire dignatus est.


9  Dominus adiutor meus et protector meus: ÷ Et .. in ipso sperauit cor meum. Et adiutus sum.

C Adiutor, ad pericula uite pertinet, que Patre adiuuante in passione superauit. Protector, quia eum ab insidiis diabolicis sua defensione uallauit. In morte sperauit humanitas in diuinitatem. Adiutus sum, in tribulatione ut resurgerem.


10 At refloruit caro mea: Et ex uoluntate mea confitebor ei.

C Floruit ergo caro quando ex uirgine sine peccato emicuit, tanquam pulchrum floris decus, ut Isaias: Et flos de radice eius ascendet , Sed refloruit, cum resurrexit. Confitebor, H ut illud: Confitebor tibi, Domine Pater celi et terre , etc.


11  Dominus fortitudo plebis sue: Et protector saluationum Christi sui est.

C Merito dicitur Dominus fortitudo plebis sue, quando aduersa cuncta ipso auxiliante superantur. Protector, quoniam eos tegit et liberat ab imminentibus malis. Saluationum, id est iustorum.

H Addidit, Christi sui, quicunque enim in Christo baptizatus est: et ipse Christus, id est unctus uocatus est.


12 Saluum fac populum tuum, Domine, et benedic hereditati tue: Et rege eos, et extolle illos usque in eternum.

C Orat humanitas uerbi pro populo Christiano  ut satisfactione  fideli in hoc mundo saluus fiat. Hereditatem Christi Ecclesiam dicit, quam suo sancto sanguine acquisiuit. H Que Patris est et sua, quia dixit: Omnia tua mea sunt et mea tua , huic hereditati petit benedici, ut uirtutibus et numero augeatur. C Regere populos deuotos petit ne carnalia concupiscant. Extollere ut in intellectu Scripturarum et opere sancto proficiant, ut a terrenis uitiis purgati, ad eterna premia perducantur, et hoc petunt debere fieri usque ad illud seculum eternum, cui nullum aliud succedit.



ORATIO EX PSAL. XXuII.

Fortitudo omnium, fortissime Deus, salua populum tuum a descendentibus in lacum, et ita nos in templo sancto suo unanimiter innecte, ut pacem  quam proximis ore proferimus, cordibus teneamus. Per Dominum nostrum, etc.



PSALMUS XXuIII.



ARGUMENTUM PSAL. XXuIII.

C Credentes Propheta generaliter admonet, ut Domino sacrificia deuota mente persoluant septenaria narratione sancti Spiritus uirtutes enumerans.


TT. Psalmus Dauid ÷ in consummatione tabernaculi ..

C Consummatio tabernaculi perfectionem significat Ecclesie catholice, que per totum orbem probatur esse constructa. Est enim totus iste psalmus, Spiritus sancti laude plenissimus.


1 ÷ Afferte Domino, filii Dei .. Afferte Domino filios arietum.

H uox Christi predicatores admonet, qui per gratiam  in adoptionem filiorum uocati sunt. Quid admonet? afferre predicationem et exemplum. H C Arietes apostoli sunt accipiendi. C Aries enim dictus quasi a fronte ruens, id est diruens. H Qui duo cornua habet in capite, sicut sancti apostoli habuerunt duo Testamenta que predicauerunt. Filii arietum, successores apostolorum sunt.


2 Afferte Domino gloriam et honorem: Afferte Domino gloriam nomini eius: Adorate Dominum in atrio sancto ÷ eius ..

H Afferte Domino gloriam, ut per opera uestra glorificetur eternus Deus. Afferte nomini eius, nomen Patris Filius est; gloria Christi, Ecclesia est; id est, ut per uos nomen eius in cunctis gentibus innotescat. Adorate in atrio sancto. C Id est, colite eum  in conscientia uestra mundissima, ipsa est enim aula regalis et habitatio Spiritus sancti.


3 uox Domini super aquas: Deus maiestatis intonuit: Dominus super aquas multas.

H uox Domini, id est predicatio Dei, scilicet Christi per se et apostolos suos, super aquas, id est super populos, ut est illud: Aque multe populi multi . Deus maiestatis, Deus potestatis, intonuit Dominus super aquas, id est terribiliter predicauit, de tabernaculo assumpti corporis populis dicens: Penitentiam agite . G Ecce primum donum Spiritus sancti, scilicet. Timor quem predicando Christus cordibus hominum dedit. Initium  enim sapientie et penitentie timor Domini est .


4 uox Domini in uirtute: uox Domini in magnificentia.

H Merito ergo uox Domini in uirtute dicitur, quia in unoquoque sancto loquitur. C Et ei nullis obstaculis obuiatur. In magnificentia, quid enim Spiritu sancto magnificentius? qui illuminato corde sentire facit, ut appetantur bona, et pessima queque fugiantur. G In uirtute, donum pietatis; in magnificentia, donum scientie notatur.


5 uox Domini confringentis cedros: Et confringet Dominus cedros Libani.

H Cedri dicuntur superbi uel sublimes. C Bene enim comparatur cedrus superbis, que nullos utiles  fructus generat, sic nec elatio detestabilis que peccatum intulit mundo. Cedri que in Libano nascuntur altiores fiunt cedris que alicubi nascuntur, et significat nobiles istius mundi et reges, qui reliquos homines tanquam humilia fruteta despiciunt; quos Dominus confringet, quando abiectis superbis humiles eliget. G In confractione cedrorum, donum fortitudinis intelligitur, dum fractos, id est humiliatos et conuersos quelibet pro Christo sustinere facit.


6 Et comminuet eos tanquam uitulus Libani: Et dilectus quemadmodum filius unicornium.

H Iste uitulus significat Christum, sicut enim confringit uitulus uirgulta tenera cornibus, ita Christus confringet Iudeos. Qui etiam dilectus Filius  Dei dicitur per assumptionem corporis, et filius unicornium, id est Iudeorum, quia ex stirpe Iudeorum secundum carnem fuit. Iudei unicornes dicuntur pro una lege quam habuerunt per quam in superbia se extulerunt. Nos utrumque testamentum habemus, ipsi uetus tantum recipiunt, nos duo cornua habemus, id est utrumque Testamentum.


7 uox Domini intercidentis flammam ignis: uox Domini concutientis desertum: ÷ et commouebit Dominus desertum .. Cades.

H uox Domini intercidentis, id est auxilium illius inter persecutores, quo suis sanctis subuenit, ut persecutio furibundorum flamma ignis intelligatur, uel flammam dicit libidines quas per confessionem et gratiam facit cessare. Concutit desertum uox Domini,  id est predicatio animam que deserta fuerat commouebit, quia anima que uitiis occupata est, deserta dicitur, illius excussis habitabilis Deo fit. C Desertum appellati sunt, qui necdum fidei donum perceperunt. H Quos commouebit Dominus de infidelitate ad fidem. Cades interpretatur commotio tinee. G Intercisio ista flamme: donum consilii innuit, quo interrumpitur consensus actusque peccati uel persecutionis, in concussione uero deserti donum intellectus notatur.


8 uox Domini preparantis ceruos, et reuelabit condensa: Et in templo eius omnes dicent gloriam.

H Cerui predicatores significat, quos preparauit, quando illis Spiritum sanctum dedit ac illos predicare  misit. Reuelauit condensa, id est obscura diuinarum Scripturarum per Spiritum sanctum illis patefecit. G Per ceruos igitur sapientes intelliguntur, qui contemplatione, alta conscendentes, A superant et repellunt uenenosas linguas hereticorum, Habes igitur septimum donum Spiritus sancti, scilicet sapientiam. C Pro qua re, in Ecclesia eius, omnes illi hec dona habentes, referunt gloriam.


9 Dominus diluuium inhabitare facit: Et sedebit Dominus rex in eternum.

C Dominus diluuium inhabitare facit. Hic significat diluuium baptismum siue aquas baptismi  et eas Spiritus sanctus inhabitat. H Et sedebit  Dominus in sanctis  in eternum, id est in seculum seculi, uel sedebit Christus ad dexteram Patris.


10 Dominus uirtutem populo suo dabit: Dominus benedicet populo suo in pace.

H Dominus uirtutem, id est fidem et fortitudinem contra huius mundi procellas populo Christiano dabit. Et benedicet hic et in futuro, quando dicturus erit: uenite, benedicti Patris mei. In pace, in semetipso, quia ipse est pax uera nostra.



ORATIO EX PSAL. XXuIII.

Dona, Domine, uirtutem populo tuo, et effice nos templum Spiritus sancti: ut tibi de corde puro, holocaustum acceptabile preparemus. Per Dominum nostrum Iesum Christum, etc.



PSALMUS XXIX.



ARGUMENTUM PSAL. XXIX.

C uox Christi ad Patrem, gratias agentis post eius gloriosissimam resurrectionem.


TT. Psalmus cantici dedicationis domus Dauid.

C Domus significat templum Dominici corporis. Dedicatio uero, resurrectionem eiusdem Domini nostri. Tunc dedicauit: cum a mortuis resurrexit, tunc enim corpus eius in eternam gloriam perductum est. Dedicare enim dicimus cum nouitas domus alicuius in usum celeberrimum deputatur. Domus autem Dauid propter semen eius est posita. Unde Saluator carnis traxit originem.


1 Exaltabo te, Domine, quoniam suscepisti me: Nec delectasti inimicos meos super me.

 H Exaltabo te, Domine. uox Christi ad Patrem, uel uox Ecclesie ad Christum, id est laudabo te, quoniam suscepisti me. C Per dispensationem qua resurrexi a mortuis. Nec delectasti, quia non potuerunt Iudei Christum exstinguere sicut uoluerunt. Delectasti uero posuit pro delectare fecisti.


2 Deus meus clamaui ad te: Et sanasti me.

H Oratio Christi siue Ecclesie, sanasti me, id est resurgere me fecisti. C Tunc enim sanatus est Christus, quando carnem fragilitatis nostre, resurgendo in eterna uite gaudia collocauit, et nos saluos fecit.


3 Domine, deduxisti ab inferno animam meam: Saluasti me a descendentibus in lacum.

 A H Domine, deduxisti, hoc expositione non eget. Manifestum est enim, animam Christi cum aliis animabus sanctorum, de inferno reuocatam a Deo. C Descendentes uero in lacum sunt qui in iniquitate istius seculi uersantur. Saluatus est itaque a talibus, quia a communione eorum liberatus est cum resurrexit a mortuis.


4 Psallite Domino sancti eius: Et confitemini memorie sanctitatis eius.

H Propheta hortatur sanctos, ut laudent illum a quo saluati sunt. Memorie sanctitatis eius dixit, quia memor nostri esse dignatus est, qui in umbra mortis, id est peccati uersabantur, H id est, memores sitis istius beneficii quo uos liberauit.


5  Quoniam ira in indignatione eius: Et uita in uoluntate eius.

C Indignatio illius, mors est peccatoris. H Indignatio Dei fuit quando Adam peccauit. Ira, iusta uindicta, quando eum de paradiso eiecit. Et uita in uoluntate eius, ut qui fecerit uoluntatem Dei, maneat in eterna uita. Et sicut in Adam, ita in uno quoque peccatore.


6 Ad uesperum demorabitur fletus: Et ad matutinum letitia.

H uesperum, tota uita ista presens intelligitur, quia per peccatum Ade omnes usque in finem seculi flent uel gemunt, quando recordantur bona paradisi que perdiderunt in Adam. Et mane, letitia, quando in resurrectione simul in libertatem ueniunt;  uel alibi, uesperum quando flebat Maria, letitia quoniam Christus resurrexit. A Dicit uero demorabitur, id est diu morabitur, quia a tempore peccati Ade usque in finem seculi.


7 Ego autem dixi in abundantia mea: Non mouebor in eternum.

C Ego autem dixi in abundantia. Abundantia erat Filio semper uirginis Marie, quod uerbum caro factum est, et habitauit in nobis. Iure dicebat se moueri non posse in eternum, a Deo scilicet, cui sua maiestas confidentie dona prestabat.


8 Domine, in uoluntate tua: Prestitisti decori meo uirtutem.

C Domine in uoluntate tua. uox Christi, asserit sibi homini datam desuper uirtutem a Patre, uirtutem,  scilicet illam qua non mouetur a Deo, A qua immunis ab omni peccato: omni gratiarum plenitudine resplendet. Similiter et decorem illum, de quo scriptum est: Speciosus forma pre filiis hominum .


9 Auertisti faciem tuam a me: Et factus sum conturbatus.

H Tunc auertit Deus faciem suam ab Adam, quando peccauit. Tunc turbatus est, quando sub maledictione de paradiso proiectus est. A uel a Christo uertit faciem, quando passioni eum exposuit, et cepit pauere et turbari et mesta esse humanitas et carnis infirmitas.


10 Ad te, Domine, clamabo:  Et ad Deum meum deprecabor.

H Ad te, Domine, clamabo, Christus Dominus hoc dicit, qui in cruce clamauit, cum pro redempto populo Patrem interpellauit.


11 Que utilitas in sanguine meo: Dum descendo in corruptionem?

C Petit ergo Christus non ut non moriatur, sed ne caro ipsius corruptione resoluta maculetur. H Ac si dixisset humanitas, nulla est utilitas quod sanguinem effudi, nisi resurrexero a mortuis. A Si enim non resurgam: nemini annuntiabo, nullum lucrabor, ideo subdit: Nunquid, etc.


12 Nunquid confitebitur tibi puluis: Aut annuntiabit ueritatem tuam?

H Nunquid confitebitur tibi puluis, id est non poterit  turba impiorum, que adhuc uelut puluis omni uento doctrine mouetur; iustificari, si ego non resurgam? Nec etiam annuntiabit ueritatem tuam, hoc est Christum tuum qui est ueritas.


13 Audiuit Dominus et misertus est mei: Dominus ÷ factus .. est adiutor meus.

H Audiuit Dominus, id est Deus Pater. Misertus est, quia resurgere me fecit a mortuis. Factus est adiutor, quia me fecit primogenitum mortuorum.


14 Conuertisti planctum meum gaudium mihi: Concidisti saccum meum, et circumdedisti me letitia.

H Conuertisti planctum meum, cum dicerem tristis est anima mea. In gaudium cum dixi: Ite nuntiate fratribus meis . C Concisus est  saccus, id est corpus Christi, cum pro nobis ipse mori dignatus est. H Precinxit letitia, scilicet per resurrectionem immortalitatis.


15 Ut cantet tibi gloria mea et non compungar: Domine Deus meus in eternum confitebor tibi.

C Cantare enim diximus ad mentis letitiam proprie pertinere. Gloria uero Christi: maiestas Patris, a quo audiuit, hic est Filius meus dilectus . A Et cantat Patri gloria Filii, quoniam causa est gloria Filii: ut laudetur Pater et ametur. C Et quia compunctus est semel, id est crucifixus: nulli se ulterius subiacere memorat passioni. Confitebor, id est, cum sanctis eterna uoce te laudabo.



ORATIO EX PSAL. XXIX.

Susceptor omnium, clementissime Deus, ne permittas  delectari inimicos nostros super nos, sed ita nos in tua uirtute corrobora, ut conuerso planctu nostro in gaudium: memoriam sanctitatis tue iugiter excolamus. Per Dominum nostrum Iesum Christum, etc.



PSALMUS XXX.



ARGUMENTUM PSAL. XXX.

C A uox Christi positi in cruce, orantis Patrem, ut de malis imminentibus liberetur; agitque gratias pro se et populo fideli.


TT. In finem psalmus Dauid.

C uerba que titulus continet, ad Christum frequenter diximus referenda, cui totius hic psalmus aptandus est, quoniam eius passionem et resurrectionem  decantat.


1 In te, Domine, speraui non confundar in eternum: In iustitia tua libera me.

C Orat Christus ad Patrem ex natura humanitatis assumpta, ne de sua spe deiectus, humane insultationis patiatur opprobria, addens in eternum, ubi eius contemplatio fixa permanebat. In tua iustitia qua consuesti subuenire rogantibus. Libera, ad pericula huius mundi pertinet amouenda.


2 Inclina ad me aurem tuam: Accelera ut eruas me.

C Inclina dixit, propter membrorum suorum humilitatem, ut quoniam non poterat humana conditio ad diuinitatem attingere, diuinitas inclinata ad eam  descenderet. Accelera, id est festina resurrectionem dare celerrimam.


3 Esto mihi in Deum protectorem et in domum refugii: Ut saluum me facias.

H uox Ecclesie: in Deum protectorem, hoc est in Deum defensorem, quia multi sunt dii nuncupatiui, nobis autem unus Deus, una fides, unum baptisma. Domus refugii ipse est, in qua pater habitat.


4 Quoniam fortitudo mea et refugium meum es tu: Et propter nomen tuum deduces me et enutries me.

C Fortitudo, pertinet ad toleranda que passus est, refugium ad finem malorum: quando istius seculi iniquitates superauit fine gloriose mortis.  Dux erat humanitate Dominus, quando suum nomen per uniuersas gentes fecit cognosci. Enutritum se dicit, quousque ad perfectionem catholica Ecclesia ipsius munere perueniret, H A id est paulatim sanctos aggregando, corpus ipsius, id est, Ecclesiam auget.


5 Educes me de laqueo hoc quem absconderunt mihi: Quoniam tu es protector meus.

C Ergo laqueum absconderunt Iudei Christo, quia occultis eum machinabantur perdere insidiis, unde se dicit educendum, id est resurrectionis beneficio ad superna uelociter eleuandum. Protectorem Dominum dicit, quia eo protegente nulla potest aduersitas preualere.


6  In manus tuas commendo spiritum meum: Redemisti me, Domine Deus ueritatis.

H In manus tuas, id est potestati tue. C Dignum ergo fuit, ut tanto susceptori talis commendaretur spiritus. Addidit etiam, quis esset iste Dominus, quia est Deus ueritatis, illorum enim Deus est specialiter qui ueritatem diligunt, nec in aliqua falsitate miscentur.


7 Odisti obseruantes uanitates Superuacue.

C Iuste ergo ueritas, oderat uanitatem, quia uanitas in falsitate uersatur. H Odire enim Deus dicitur in quod reprobat. Addidit superuacue, que non solum uacua uanitas dicitur sed etiam superuacua. A uanitas est huius seculi falsa felicitas, que uacue  obseruatur, quia perditur; et superuacue obseruatur, quando pro ea habenda etiam male agitur.


8 Ego autem in Domino speraui: Exsultabo et letabor in misericordia tua.

C Speraui in Domino dicit, ubi nichil uanum, nichil superuacuum est sed totum fixum. Exsultare: est cum magna alacritate animi gaudere. Letari: temperata mentis affectione mulceri.


9 Quoniam respexisti humilitatem meam: Saluasti de necessitatibus animam meam.

C Ideo erat in Altissimo humilitas, quia illi humanitas adherebat ab ipsa conceptione. Necessitas dicitur quod in nece sit posita, id est in mortis angustiis constituta. Nam quando peccatorum laqueis  innodamur, nec nostra uirtute possumus absolui, necessitas appellatur. A Necessitates igitur peccata sunt, ex quibus se homo soluere nequit.


10 Nec conclusisti me in manus inimici: Statuisti in loco spatioso pedes meos.

C Nec conclusisti me dicit, quia liber effectus est a potestate diaboli. Statuisti dicit, hoc est firmasti In loco spatioso, id est in patria uirtutum, in regione beatorum. Pedes suos dicit uirtutes morales, per quas hunc mundum fixis gressibus ambulauit. A Locus spaciosus, caritas est: pedes, affectus anime.


11 Miserere mei, Domine, quoniam tribulor: conturbatus est in ira oculus meus: Anima mea et uenter meus.

 H Miserere mei, Domine, quoniam tribulor. uox eorum est qui qualibet tribulatione tribulantur, in quorum persona Christus loquitur hic, sicut superius in persona erutorum de tribulatione, dum dixit nec conclusisti, etc., potest dici et de Christo, quando ait: Tristis est anima mea usque ad mortem . C Iram posuit: inimicorum indignationem. Oculus, intellectum signat, quem semper conturbamus, quando imminentia pericula formidamus. uentrem dicit suam memoriam, ubi habebat reposita, que illi Dominus de sua clarificatione promiserat. Animam: sensualitatem putat.


12 Quoniam defecit in dolore uita mea: Et anni mei in gemitibus.

C Deficere enim est, paulatim minus facere, et ad  finem, per aliquas ualetudinis minutias peruenire, et signat hic illam conturbationem carnis Christi qua in passione eius uita carnis defecerat. Et anni mei in gemitibus, quia non fuit leuis dolor: ubi continuus gemitus insonabat. A Anni Christi omnes in gemitibus, quoniam futuram mortem semper uidit, et in persecutionibus completi sunt


13 Infirmata est in paupertate uirtus mea: Et ossa mea conturbata sunt.

C uirtus animi, in paupertate firmatur in membris Christi, quoniam omnibus bonis indiget humana fragilitas. Ossa: fortitudinem corporis significant, quia neque in animi robore, neque in spe carnis debet ulla esse presumptio. H uirtus etiam corporis  in egestate fuit et derelictione in passione.


14 Super omnes inimicos meos factus sum opprobrium, et uicinis meis ualde: Et timor notis meis.

C Inimicos, Iudeos dicit, habebatur inter eos opprobrium innocens Christus, qui se nefario scelere polluebant. Contra probum dicimus improbum, id est inhonestum et indecorum. Opprobrium autem significat ualde abominabile facinus. uicinos dicit qui ei in ciuitate fidei coniuncti, tamen perfecte non credebant. Notos apostolos significat, qui in eius passione turbati sunt. H A uel Christianos malos dicit uicinos tales esse, qui sunt in malitia peiores omnibus aliis Christi inimicis.


15  Qui uidebant me foras fugerunt a me: Obliuioni datus sum tanquam mortuus a corde.

H Fugerunt apostoli in passione Christi eo relicto. Obliuioni datus est Christus infidelibus, quando eum in carne mortuum pro nichilo computauerunt. C Tanquam mortuus, non enim a fidelibus mortuus dicitur, cuius diuinitas impassibilis ueraciter estimatur, sed a mente infidelium mortuus estimabatur. A A corde moritur, cuius memoria recedit a corde, sicut obliuisci solent homines mortuorum.


16 Factus sum tanquam uas perditum: Quoniam audiui uituperationem multorum commorantium in circuitu.

C uas perditum est quod fractum est, et ad nullos usus necessarium, quod semper abiicitur, ita et  Christus mortuus quasi fractum uas abiiciendus putabatur perfidis Iudeis. Audiui uituperationem, id est, circumhabitantium perfidorum Iudeorum. Merito tales circumhabitantes dicuntur, qui legem Dei non spiritualiter sed carnaliter aduertere uolunt. A Sunt enim ut cortex medullam circuiens, sic litteram tenentes: spiritum intrant Scripturarum sed semper in circuitu morantur et cortice occidentis littere.


17 In eo dum conuenirent simul aduersum me: Accipere animam meam consiliati sunt

C In eo consiliatam partem maximam dicit Iudeorum, ut Deum neci traderent. H Omnes simul consiliati sunt, ut quererent animam Christi, siue heretici: animam Ecclesie. C Omne autem scelus  grauius est quod consilio geritur plurimorum.


18 Ego autem in te speraui, Domine: dixi Deus meus es tu: In manibus tuis sortes mee.

C Sperauit in Patrem Filius, quia sciebat nullam esse potestatem Iudeorum contra se, sed ipso creante existimus, ipso disponente uegetamur. H In manibus tuis sortes mee, id est in gratia sancti Spiritus. A Qui sine merito quos uult eligit. Sortes itaque, id est Dei gratuita electio est in manibus, id est potestate Dei, non nostra.


19 Eripe me de manu inimicorum meorum: Et a persequentibus me.

C Ipsum Patrem rogat se eripere de manu inimicorum, id est Iudeorum, et a persequentibus, hoc  est paganis uel hereticis, qui Ecclesiam Dei insequuntur fraudulentis machinationibus. A Maxime illi persequuntur Ecclesiam, qui cum sint Christiani, nolunt bene uiuere, per hos opprobrium habet Ecclesia, inter quos gemens iste ait: Illustra, etc.


20 Illustra faciem tuam super seruum tuum: Saluum me fac in misericordia tua: Domine, ne confundar, quoniam inuocaui te.

C Illustra faciem tuam, id est, fac uideri, quod supra me dignaris intendere, ut sicut de moriente desperant, ita de resurrectione confidant. H Ut non confundar, sed saluer ab his persecutionibus.


21 Erubescant impii et deducantur in infernum: Muta fiant labia dolosa.

 H Erubescant impii, siue iniqui demones uel quicunque mali, cum uiderint sanctos coronatos, quos in despectione habuerunt, et se condemnatos. C Seque cum respexerint, in graui periculo constitutos: uelociter obmutescant.


22 Que loquuntur aduersus iustum iniquitatem: In superbia et abusione.

C Loquitur enim falsitas contra ueritatem, quando Ariani creaturam Dominum creatorem dicunt. Addidit in superbia et abusione, id est in contemptu. Nam cum audiuit ista falsitas flagellis cesum, statim in blasphema uerba prosiliuit. A Abusio fuit quando eum qui propter eos uenit in carnem crucifixerunt abutentes Dei beneficio.


23 Quam magna multitudo dulcedinis tue ÷, Domine ..  Quam abscondisti timentibus te.

H Multitudo dulcedinis est, multa premia que preparauit Ecclesie sue, ut esset sine fine cum angelis suis regnatura. C Que hic sentitur abscondita, sed in futuro iudicio ostenditur manifesta. A C Est etiam dulcedo hic Dei multiplex, dum corrigit bonos uel parcit, promittit, uel emendat quos amat, quam tamen impius non sentit, qui palatum cordis perdidit de febre iniquitatis.


24 Perfecisti eis qui sperant in te: In conspectu filiorum hominum.

C Perfecit illam dulcedinem in illis qui constanti animo eam exquirunt. In conspectu filiorum, id est,  in illa resurrectione quando sanctis suis premia eterna restituet. H Perfecisti, ac si dicat perfecturus eris, uel in conspectu eorum qui humana et non celestia quesierunt.


25 Abscondes eos in abscondito faciei tue: A conturbatione hominum.

C Abscondes eos in abscondito, id est, in illa resurrectione, quando iusti contemplatione Dei perfruuntur, et premia eterna consequentur, quam gloriam impii non uident. Homines hic omnes persecutores et schismaticos dicit, qui hic consueuerunt conturbare populum Christianum.


26 Proteges eos in tabernaculo tuo: A contradictione linguarum.

C Hic proteguntur iusti in tabernaculo, id est in  Ecclesia, ibi enim proteguntur: ubi malorum improbitas minime nocere illis permittitur, quando illese anime iustorum, sub qualibet afflictione corporea seruantur.


27 Benedictus Dominus; Quoniam mirificauit misericordiam suam mihi in ciuitate munita.

H Benedictus Dominus, cui benedicit omnis creatura. Sed non ideo quasi egeat nostra benedictione a nobis benedicitur, sed ut nos ab ipso benedictionem accipere mereamur. Mirificauit misericordiam in ciuitate, H C id est in Hierusalem quam circumdant omnes gentes. H Que est in medio mundi, quia ibi natus passus et resurrexit.


28  Ego autem dixi in excessu mentis mee; Proiectus sum a facie oculorum tuorum.

H Tunc in excessu mentis est Ecclesia: quando cogitat que in paradiso amisit, et qualiter Deus per angelum apud Adam loquebatur: et quomodo oculis interioribus Deum uidebat, qui proiectus est a facie Dei, quando transgressus est mandata Dei, et omnis posteritas est in illo proiecta.


29 Ideo exaudisti uocem orationis mee: Dum clamarem ad te.

C Ideo exauditum se dicit Christus in membris suis, quia non tardat gratia Dei adiuuare illum, qui humiliter Dominum rogat. Et exauditus est Christus: quando audita est paterna uox dicens: Hic est filius meus dilectus. Et quando clamauit ad Patrem: Deus  meus, Deus meus, quare me dereliquisti ?


30 Diligite Dominum omnes sancti eius ÷ quoniam .. ueritatem requiret Dominus: Et retribuet abundanter facientibus superbiam.

C Diligite dicit, iam tanquam ad amicos, non tanquam ad seruos : seruorum est enim formidare, amicorum diligere. Requirit Dominus ueritatem, quam nesciunt heretici, falsis erroribus illigati. Hic superbiam, non unum uitium dicit, sed quidquid morum prauitate peccatur. Illis tribuit abundanter qui precepta Dei despiciunt.


31 uiriliter agite et confortetur cor uestrum: Omnes qui speratis in Domino.

C uiriliter agite, id est in bonis operibus constantissime perdurate: ne feminea mollitie deficiatis qui  corda uestra Domino constanter offertis. Si enim roborantur corda fidelium: si spem suam domini uirtute confirment.



ORATIO EX PSAL. XXX.

Immensam multitudinem dulcedinis tue, piissime Domine, suppliciter exoramus, ut dum ueritatem tuam requirimus, tumorem exsecrabilis superbie conteramus. Per Dominum nostrum Iesum Christum, etc.



PSALMUS XXXI.



ARGUMENTUM PSAL. XXXI.

C uox penitentis et Domini uerba respondentis, se circumdare misericordia sua in se sperantes.


TT. Dauid intellectus.

C Cur in hoc titulo posuit Dauid intellectus? cum  omnes psalmi propter intellectum eorum habendum sint scripti. Responsio: Primo meminit Dauid, propter Dominum Christum, quoniam ad ipsum respicit quidquid penitens iste dicturus est. Deinde addidit intellectus, ut cum nos intelligere diuinitas prestiterit peccata nostra: pro eis tunc diluendis supplicemus, in alio enim psalmo dictum est, delicta quis intelligit , de intellectu igitur peccatorum loquitur.


1 Beati quorum remisse sunt iniquitates: Et quorum tecta sunt peccata.

H Beati quorum remisse sunt iniquitates, id est per confessionem a Domino diluuntur. uel quorum tecta sunt, id est per caritatem, que operit multitudinem  peccatorum , uel uelata per penitentiam ne in iudicio reuelentur . C Iniquitates sunt, que ante susceptam fidem committuntur, peccata que post fidei cogitationem uel gratiam baptismatis contrahuntur.


2 Beatus uir cui non imputauit Dominus peccatum: Nec est in spiritu eius dolus.

H Illi non imputatur peccatum, qui in hoc seculo se per penitentiam sufficienter expurgat, uel per martyrium purgat. Quod tegitur: non uidetur, quod non uidetur: non imputatur, quod non imputatur, nec punietur. In illius ore dolus non est qui se peccatorem profitetur. C Quia dum nosmetipsos culpamus: ueriloquium est, cum nos uolumus laudare: mendacium est, ipse enim Domino placet qui sibi  displicet.


3 Quoniam tacui inueterauerunt ossa mea Dum clamarem tota die.

H Tacui, uox malorum est, qui tacent sua peccata, et in confessione nolunt dicere, ideo omnis fortitudo mea, id est uirtus in infirmitate consenuit. A C More uulneris corporalis, quod dum occultatur medico putrescit. Dum clamarem. H Clamant, id est si aliquid boni habent, per uanitatem demonstrant. Tota die, H A id est tota uita  tacent peccata, clamant et iactant merita.


4 Quoniam die ac nocte grauata est super me manus tua: Conuersus sum in erumna + mea .. dum configitur spina. + Diapsalma ..

 H Grauata est manus Dei super peccatores, id est potestas uindicte in die iudicii. C Die et nocte: continuum tempus significat. Aerumnosus dicitur ualde ruinosus. Ruina quippe appellata est, quasi ruens in ima. Conuersus est in erumna: qui ceciderat de superbia, ut qui ante erat superba; nunc humilis factus est. Spina est que corpus erigit atque retinet, hec pro superbia merito posita est, que confracta non deiicit ad interitum, sed erigit ad salutem. H Aerumna miseria est. A uel configitur spina, cum pungitur conscientia et dolet.


5 Delictum meum cognitum + tibi .. feci: Et iniustitiam meam non abscondi.

C Ille delictum cognitum facit, qui illud in confessionem ueram perducit. Operire est ualde aliquid  silentio tegere, aut cordis dissimulatione celare, hoc faciunt stulti, qui putant Deum ignorare quod agunt. Delictum quidam leue putant esse peccatum quasi negligentius derelictum. Iniustitia autem est immane aliquid uel seuum commissum. Sed et hic puritas confitentis ostenditur, quia non uult celare quod credebatur esse ueniale


6 Dixi, Confitebor aduersum me iniustitiam meam Domino: Et tu remisisti impietatem peccati mei. Diapsalma.

H Dixi in corde, ubi Deus uidet, Confitebor, C id est publice fatebor, ut alios ad imitationem trahat pia fidelisque confessio. Impietas cordis fuit,  quia tacere decreuerat, ut illi crederet esse aliquid celatum, qui antequam fiant, omnia nouit.


7 Pro hac orabat ad te omnis sanctus: In tempore opportuno.

H Pro hac orabit, id est, pro iniquitate hac uel remissione, quod superius dixit. Omnis sanctus, dicit, quia nemo est a peccatis immunis. C In tempore opportuno, in ista scilicet mundi uita, ubi conuerti fas est. Nam in inferno  nemo proficue Domino confitetur.


8 uerumtamen in diluuio aquarum multarum: Ad eum non approximabunt.

C Diluuium aquarum multarum est error hominum pessimorum, qui uariis prauitatibus fluctuantes, multiplices sibi doctrinas constituunt, et hi ad  Dominum non approximabunt, quoniam a uera religione discedunt.


9 Tu es refugium meum a tribulatione que circumdedit me: Exultatio mea erue me a circumdantibus me. Diapsalma.

C Refugium, est ad quod confugitur, ut pericula declinentur.

H Exsultatio mea, dicit Ecclesia, quia in te gaudeo. C Erue me ab inimicis, siue a uitiis carnalibus, seu spiritibus immundis, qui nos perdere precipiti uelocitate festinant.


10 Intellectum tibi dabo, et instruam te in uia hac qua gradieris: Firmabo super te oculos meos.

 C Intellectum non habent peccatores: nisi quando conuersis Dominus propitiatus eis indulget. Intelligere est bene agere et ad mandata Dei uota conuertere. Et instruam te, quasi nescientem docebam. In uia hac qua gradieris. H A uiam confessionis dicit docebam te, ut non recedas ab ea. C Firmabo super te oculos, id est, in te dirigam lumen intelligentie mee.


11 Nolite fieri sicut equus et mulus: Quibus non est intellectus.

C Equus sine discretione: sessoris arbitrio seruit, et a quocunque ascensus fuerit, excurrit. Mulus patienter onera portat, et per hoc utrique intellectum non habent, quia nec equus eligit cui obediat, nec mulus quibus oneribus ingrauetur intelligit, ergo  diabolicis fraudibus insideri et uitiorum onere grauari homines prohibet propheta.


12 In chamo et freno maxillas eorum constringe: Qui non approximant ad te.

C Chamus ad mulum pertinet, frenum ad equum respicit. Frenum enim a fero retinendo dictum est; ferum: antiqui gaballum dixerunt. Ergo ista retinacula, hec duo animalia cohibent, ut ad arbitrium iubentis incedant, ne suis uoluntatibus ferantur. Maxille adminicula sunt animalium quibus esca manditur. Ipsas ergo maxillas per figuram allegoricam dicit debere inobedientibus constringi, id est uictum parcius dari eis, ut, ieiuniis macerati, creatoris subdantur imperio.


13  Multa flagella peccatoris: Sperantem autem in Domino misericordia circumdabit.

C Multa flagella sustinent peccatores contumaces, nolentes ire per semitas rectas, ut quod non faciunt sponte: plagis adhibitis cogantur implere. Sperantes autem in Domino circumdabit misericordia, ut non sit locus relictus, unde possit diabolus ad eos introire.


14 Letamini in Domino et exsultate iusti: Et gloriamini omnes recti corde.

C Omnis iustus letatur in Domino. Nam qui in se gaudet, fallaci presumptione decipitur; qui uero in Domino letatur, perpetua delectatione perfruitur. Letari est tacite mentis suauitate mulceri. Exsultare  uero est concitati animi feruore gaudere. Et gloriamini qui recti corde estis et creditis, ex seruitio Dei eos ad eterne beatitudinis premia peruenire.



ORATIO EX PSAL. XXXI.

Sancte Domine, qui remissis delictis, beatitudinem te confessis attribuis: exaudi uota presentis familie, et confracto peccati aculeo: spiritali nos exsultatione perfunde. Per Dominum nostrum Iesum Christum, etc.



PSALMUS XXXII.



ARGUMENTUM PSAL. XXXII.

C Propheta in Domino gaudere admonet iustos, beatosque appellat, qui ad eius meruerint pertinere  culturam.


TT. Psalmus Dauid

C. Hic titulus omnino notus est, et ideo lector in eo sequatur expositionem priorem.


1 Exsultate iusti in Domino: Rectos decet collaudatio.

C Commonet propheta Christianos, ut non in terrenis delectationibus exsultent, sed in Domino, ubi gaudia continua suauitate perfecta sunt. Rectos decet collaudatio, non hereticos prauos decet, sed rectos. H Qui in regula ueritatis sua corda dirigunt. C Collaudatio uero multorum ore una laudatio est, propter unitatem Ecclesie.


2 Confitemini Domino in cithara: In psalterio decem chordarum psallite illi.

 C Cithara dicta, que cita iteratione percutitur. H Habens deorsum cauamen, superius sex chordas, et significat sex opera misericordie. Et de illis chordis alie bene cantant, alie murmurant. Sic et sancti alii sic alii uero sic. Psalterium de sursum habet cauamen et decem chordas, et signat decem precepta legis, que de supernis ueniunt in sanctos.


3 Cantate ei canticum nouum: Bene psallite ei in uociferatione.

C Nouum canticum dicit Incarnationem Domini, qua angeli Domini cantabant dicentes: Gloria in altissimis . H Ille bene psallit qui implet opere quod docet. uociferatio: iubilatio est, quia nec uerbis nec syllabis nec litteris nec in uocem potest erumpere  aut mens comprehendere potest, quantum homo debet laudare Deum, quod est iubilus.


4 Quia rectum est uerbum Domini: Et omnia opera eius in fide.

C Rectus est itaque sermo Domini, ad dirigendos scilicet homines, ueraciter enim rectus dicitur, qui rectos facit. H Opera eius in fide sanctorum, quia quod promittit Deus sanctis: non mentitur.


5 Diligit misericordiam et iudicium: Misericordia Domini plena est terra.

C Diligit misericordiam in hoc mundo, ubi eam longe lateque disseminat. uidelicet ubi sustinet peccatores, ubi blasphemos patienter exspectat. Iudicium: cum pios sequestrat ab impiis. Et merita eorum equalitatis lance discernit. H Plena est  terra: totus mundus, uel Ecclesia, quia sicut ille ubique est, ita misericordia cum illo est ubique.


6 uerbo Domini celi firmati sunt: Et Spiritu oris eius omnis uirtus eorum.

H C uerbo Domini, hoc est a Filio Dei, celi firmati sunt, id est apostoli. C Spiritu oris, utique quando Spiritus sanctus eorum doctrinam declarauit signis et miraculis. uirtus enim, et ad miracula pertinet, et ad predicationem eorum.


7 Congregans sicut in utrem aquas maris: Ponens in thesauris abyssos.

C Uter est exutum pecoris tergus; quod usibus humanis deseruit ad liquores aliquos congregandos, et hic uter Ecclesie comparatur, quia sicut iste complectitur liquores, ita et illam adunationem credentis  populi includit. Aqua maris populum Christianum significat. H C Ponit in thesauris, id est in Scripturis diuinis. Abyssos, id est profunditatem sensuum.


8 Timeat Dominum omnis terra: Ab eo autem commoueantur omnes inhabitantes orbem.

C Hic terra durum significat per omnia peccatorem, qui merito terra dicitur, quia tantum terrena diligit. H Commoueantur omnes, id est de infidelitate ad credulitatem. Et aliter, in admiratione Creatoris creature ipsius commote sunt.


9 Quoniam ipse dixit et facta sunt: Ipse mandauit et creata sunt.

H Quoniam ipse dixit, Ideo ipsum cuncta timeant, quia ab ipso facta sunt creata.


10  Dominus dissipat consilia gentium: reprobat autem cogitationes populorum: ÷ Et .. reprobat consilia principum.

C Dominus dissipauit consilia gentium, quando eas in idolorum cultura non dimisit diutius permanere. H Reprobat cogitationes Sadduceorum et Phariseorum, uel reliquarum potestatum genera. Consilia principum Anne et Caiphe, quorum omnium consilium semper in malo fuit, quod Dominus resurgendo destruxit.


11 Consilium ÷ autem .. Domini in eternum manet. Cogitationes cordis eius in generatione et generationem.

H Consilium Domini fuit ut resurgeret a mortuis,  sicut et fecit. C uel Consilium autem Domini intelligimus incarnationis arcanum, quod ad consulendum humano generi constat esse concessum. Hoc nulla etate dissoluitur, sed manet in eternum. A C Cogitationes cordis eius significant predestinationem, in qua cuncta reposita sunt que permanent in eternum. Aeterna igitur sanctorum predestinatio, cogitationes cordis eius dicuntur.


12 Beata gens cuius est Dominus Deus eius: Populus quem elegit in hereditatem sibi.

C Ipsa utique gens beata est, a qua Dominus colitur, qui eam protegit ac gubernat. Populus Christianus hereditas Christi est, quia eum auctor suus possidet, quem predicationibus sanctis et pretioso sanguine acquisiuit.


13  De celo respexit Dominus: uidit omnes filios hominum.

C De celo respexit Dominus, quando donauit aduentum proprii Filii. uidit, significat gratiam miserentis. Filios hominum. H Id est peccatores absoluit, quia nunquam respectus eius sine misericordia fuit. C Nota uero, quod dum Deus dicitur in Scripturis respicere peccata, punit; cum uero hominem, absoluit.


14 De preparato habitaculo suo: Respexit super omnes qui habitant terram.

C De preparato habitaculo, id est, de futuro Domini corpore, quod preparatum in predestinatione fuerat. Respexit super omnes, id est disposuit, ut  periclitanti mundo  subueniret.


15 Qui finxit singillatim corda eorum: Qui intelligit omnia opera eorum.

C Finxit corda quibus intelligentie sue dona largitus est. Singillatim, id est diuisim uel distinctim, corda eorum, scilicet sanctorum sub Domini timore uiuentium. Intelligit, quando actibus bonorum premia digna restituit. Omnia opera, id est cogitationes, dicta, et facta.


16 Non saluatur rex per multam uirtutem: Et gigas non saluabitur in multitudine uirtutis ÷ sue ..

C Regem dicit, hominem continentem, qui quamuis regat corpus suum miseratione diuina a uitiis  tamen carnalibus saluus fieri non potest, dum de sua uirtute presumpserit. Eumdem etiam gigantem uult intelligi, qui uirtutum magnitudine roboratus, contra immanitatem diaboli dimicat fortiter. Et licet sic fortiter confligat, si tamen subleuatus fuerit uitio superbie, saluus esse non poterit. Gigas uero interpretatur terrigena. Et iuste uirtus humana a Deo deseritur, quando datum bonum, non largitori Deo, sed propriis uitibus applicatur.


17 Fallax equus ad salutem: In abundantia autem uirtutis ÷ sue .. non saluabitur.

C Equum ponit pro felicitate humana, que homines sic portat et accipit, sicut equus fallax. Ille  enim, dum appetit campos, solet incautos fallere in se presumentes, ideo dicitur fallax equus.


18 Ecce oculi Domini super metuentes eum: ÷ Et in eis .. qui sperant super misericordia eius.

C Ergo oculi Domini sunt super timentes eum, quia eos protegit, quos se timere cognoscit. Qui sunt enim timentes Deum exponit, id est sperantes in misericordia eius.


19 Ut eruat a morte animas eorum Et alat eos in fame.

C Eruit a morte animas iustorum, cum eas tulit de potestate diabolica. Alimentum dictum est, quasi mentis nutrimentum. In fame enim positi sunt, qui se celestium rerum desiderio semper accendunt.


20  Anima nostra sustinet Dominum: Quoniam adiutor et protector noster est.

C Cum dicit, anima nostra sustinet, patientiam significat Christiani, hec confirmat omnes uirtutes in homine. Adiutor est, dum ad eum ipsius gratia conamur accedere. Protector, dum resistimus aduersario.


21 Quia in eo letabitur cor nostrum: Et in nomine sancto eius sperauimus.

H Letabitur cor nostrum, id est anima nostra de spe future remunerationis. Nomen Patris Filius est, in quem semper sperare debemus.


22 Fiat misericordia tua, Domine, super nos: Quemadmodum sperauimus in te.

 H Unusquisque antequam cantet istum uersum, debet cogitare ut fideliter dicat: Quemadmodum sperauimus in te, ne alibi sua mens uacet, sed firma spes sit ut uere dicat: Fiat, etc., ut qui nos per baptismum abluisti, Spiritus sancti infusione confirmes. Sicut in Actibus apostolorum cernimus factum, cum baptizati receperunt. Spiritum sanctum .



ORATIO EX PSAL. XXXII.

Pasce, Domine, plebem tuam in fame uerbi, et eripe animas nostras de morte peccati, ut repleti misericordia tua, aggregari iustorum gaudiis impertiente te mereamur. Per Dominum nostrum Iesum Christum, etc.



PSALMUS XXXIII.



ARGUMENTUM PSAL. XXXIII.

C uox Prophete benedicentis Deum, et admonentis mansuetos, ut cum ipso in eius laude perseuerent, et ut a deliciis se abstineant, iustosque dicit in sua iustitia liberandos: impios uero perituros.


TT. Psalmus Dauid cum mutauit uultum suum coram Abimelech et dimisit eum et abiit.

C Cum Saul persequeretur Dauid, fugit ad Achis regem, ibique dum esset, inuidia eum occidere uolebant; ille uero de industria mutauit uultum, ita ut saliuis ora compleret, ut furibundus estimaretur, et illesus relinqueretur. Cum fugit inde, istum psalmum cantauit .


1  Benedicam Dominum in omni tempore: Semper laus eius in ore meo.

H Cum se dicit Deum benedicere omni tempore, docet nos nec in aduersis succumbere, nec in prosperis extolli. C Semper est laus Dei in ore hominis, quando talia uel cogitat aut loquitur, ut nulla redargutione culpetur. Laus uero a lauro dicta est, que solebat coronare uictores.


2 In Domino laudabitur anima mea: Audiant mansueti et letentur.

C Tunc enim glorificatur fidelis seruus, quando laudabilem Dominum habere cognoscitur. Audiant mansueti, H id est sancti. C Qui caritate precipua omnium rerum habere temperantiam consueuerunt.


3 Magnificate Dominum mecum  Et exaltemus nomen eius in idipsum.

C uocat Ecclesia fratres, hortatur populos obedientes, ut nomen Domini gloriosa societate magnificent, ne inter officia sanctitatis detestabilis inuidia misceatur. Exaltemus nomen eius in idipsum. In idipsum significat compositos choros, quando psalmodiam Domini alterna sibi successione respondent.


4 Exquisiui Dominum et exaudiuit me: Et ex omnibus tribulationibus meis eripuit me.

C Exquisiui Dominum, non longo spatio terrarum, sed in corde meo. Et exaudiuit me, quoniam intellectus Christi uniuersa complectitur, id est ubique intelligit se queri, et exaudit. Dicendo ex  omnibus liberauit me, nichil relictum est, quod remansisse suspiceris aduersum. A Qui ergo non audiuntur, non Dominum querunt. Non enim dixit, Exquisiui aurum a Domino sed Dominum.


5 Accedite ad eum et illuminamini. Et facies uestre non confundentur.

H Accedite ad eum, non loco, sed fide et opere, et illuminamini, scilicet mente et intellectu, quia nisi credideritis, non intelligetis . Et facies uestre non confundentur in iudicio, quo impii confundentur in condemnationem.


6 Iste pauper clamauit et Dominus exaudiuit ÷ eum .. Et de omnibus tribulationibus eius saluauit eum.

H Iste pauper clamauit, id est Christus, qui pro  nobis pauper factus est, in passione clamauit ad Patrem. C Quando clamauit, salutariter est auditus; sed ex omnibus mundanis angustiis est liberatus, H quando eum resuscitauit a mortuis.


7 Immittet angelus Domini in circuitu timentium eum: Et eripiet eos.

H Haud dubium est timentes Dominum ab angelis custodiri. Ideo alia littera habet: Emittet angelum Dominus. C Angelus enim minister est uoluntatis diuine; quapropter si uis angelum te fieri, fac quod precipit, ut liberes periclitantem, eripias innocentem, subuenias anxio, etc. Que diuina iubet auctoritas.


8  Gustate et uidete quoniam suauis ÷ est Dominus .. Beatus uir qui sperat in eo.

C Gustate, non pertinet ad palatum, sed ad anime suauissimum sensum. H Qui perfecto animo Deum timet et precepta custodit, et ita sentit Christum, tunc intelligit quia suauis est, quia ipse est panis uiuus, qui de celo descendit. Beatus dicitur qui in eum sperat, et non in incertum diuitiarum. Et ideo beatus, quia illum habet qui omnia habet, hoc est Deum.


9 Timete Dominum ÷ omnes .. sancti eius: Quoniam non est inopia timentibus eum.

H Timete Dominum, omnibus sanctis imperat, ne accepta securitate decipiantur. C Solus ipse nichil  indiget, qui timore Dei ditatus est. Omne enim bonum habet, quia Deum timendo amat.


10 Diuites eguerunt et esurierunt: Inquirentes autem Dominum, non minuentur omni bono. ÷ Diapsalma ...

C Tunc egent diuites, quando non habent rectam fidem. Esuriunt, quando minime a Domini corpore satiantur; diuites uentre, esurientes semper spiritu. Quid enim habeant qui Dominum non habent? Inquirentes Dominum non deficient ullo bono, quoniam spirituali desiderio perfruuntur. Nam cum diligimus Dominum, in Christo omnia reperimus.


11 uenite, filii, audite me: Timorem Domini docebo uos.

C uox paterna sonat ad illos qui prima rudimenta  suscipiunt, ut ueniant ad fidem Christianam. Dum dicit: Docebo uos, admonet ne pauescamus quod audiuimus timorem. Non est enim iste timor qui formidetur, sed qui diligatur. Timor humanus amaritudinem habet, iste dulcedinem.


12 Quis est homo qui uult uitam: Diligit dies uidere bonos?

H Propheta hoc interrogando loquitur, quis uitam eternam cupit uidere, ut cum sanctis iocundetur in regno Dei? quod si uis, fac quod sequitur et uidebis, id est habebis uitam eternam et dies bonos et eternos.


13 Prohibe linguam tuam a malo: Et labia tua ne loquantur dolum.

 C Prohibe linguam tuam a malo colloquio. Addidit labia, que lingue motum protinus consequuntur. Dolus autem est, quando fallimus audientem.


14 Diuerte a malo. Et fac bonum: Inquire pacem. Et persequere eam.

H Diuerte a malo et fac bonum, id est destrue uitia, et edifica uirtutes. Inquire pacem. C Nullus potest peruenire ad auctorem pacis, nisi hic diligentius per pura opera inquirat.


15 Oculi Domini super iustos: Et aures eius in preces eorum.

C Cum dicit, oculi Domini super iustos, continuam gratiam diuinitatis ostendit. H Et aures eius, quia quidquid sancti rogant de bono, exaudit Deus. C Que  enim mora fiat ad audiendum, cum in ipsis habitet ipse Deus qui exaudit.


16 uultus ÷ autem .. Domini super facientes mala: Ut perdat de terra memoriam eorum.

C Ne dicerent pessimi, Iustos attendit, nos autem non respicit, securi faciamus, quia ab illo conspici non meremur, ideo pronuntiat, uultum Domini, id est intellectum uel considerationem esse super malos. De terra uero dicit eos disperdere, id est de futura patria, quam soli Deo placiti possidebunt. Peribit memoria eorum, quia non erit iniquorum inter iustos ulla commemoratio. H uel uultum hic furorem intelligimus, qui minando iram memoriam peccati a terra disperdit.


17 Clamauerunt ÷ iusti .. et Dominus exaudiuit ÷ eos .. Et ex omnibus tribulationibus eorum liberauit eos.

C Iustos clamasse ad Deum dicit, et semper profitetur auditos, Martyres etiam  sunt exauditi et liberati, quando ad celorum regna perducti, omnibus tribulationibus probantur exuti.


18 Iuxta est Dominus his qui tribulato sunt corde: Et humiles spiritu saluabit.

H C Iuxta significat, non loco, sed auxilio. C Qui tribulato sunt corde, multi enim tribulantur, sed non ex corde, qui peccata non deflent, sed mundana eos damna contristant. H Humiles spiritu, id est mites, quos Christus saluabit, celestia regna tribuendo.


19  Multe tribulationes iustorum Et de omnibus his liberauit eos Dominus.

C Multe reuera sunt tribulationes iustorum, quia eos diabolus ualidius insequitur. Sed in hoc quo subditur, liberauit eos Dominus de omnibus his, ostenditur potentia Creatoris, que liberat iustum ab omnibus tribulationibus. H Quia uero multe tribulationes iustorum, ideo qui tribulationem non patitur, iustus non est.


20 Custodit ÷ Dominus .. omnia ossa eorum: Unum ex his non conteretur.

C Ossa dixit, fidelium in uirtutibus firmitatem, id est patientiam et mansuetudinem, que perire in sanctis nequeunt, nec conteri a diabolo, quia Domino custode seruantur.


21  Mors peccatorum pessima: Et qui oderunt iustum delinquent.

C Reuera pessima est mors peccatorum quia eam eterna pena comitatur. Pessima enim dicta, quasi pessundata, scilicet penis eternis. Et qui oderunt iustum, H id est Christum, sine causa, delinquunt, id est, Deum derelinquunt odiendo bonum, et ita ad mortem eternam peccant. uel iustum, id est unumquemque sanctum.


22 Redimet Dominus animas seruorum suorum: Et non delinquent omnes qui sperant in eo

H Redimet Dominus, scilicet sanguine pretioso. C quia qui in ipso recte crediderit, a peccatorum debita captiuitate redimitur. Animas frequenter  Scriptura diuina ponit pro hominibus. Addidit seruorum suorum, id est non iniqua libertate uiuentium. C Et non delinquet, scilicet tanquam pastor bonus. H Neque hic, neque in futuro, C qui sperant in eum, non in propriis uiribus presumentes.



ORATIO EX PSAL. XXXIII.

Angelorum et totius creature dispositor, Deus, emitte angelum tuum in circuitu nostro, cuius ambitione muniti, mereamur a peccatorum morte pessima liberari. Per Dominum nostrum Iesum Christum, etc.



PSALMUS XXXIu.



ARGUMENTUM PSAL. XXXIu.

C Christus de sua passione dicit ad Patrem, petens  se ab inimicorum persecutione liberari.


TT. ÷ Ipsi .. Dauid.

C Dauid  duas significationes amplectitur, manu fortis et desiderabilis, quod utrumque Domino Saluatori certum est conuenire.


1 Iudica, Domine, nocentes me: Expugna impugnantes me.

C Clamat Christus ex humana infirmitate, ut damnentur nocentes, id est, diabolus cum ministris, malos enim iudicare damnare est. Qui impugnat superare contendit. Qui expugnatur, iam omnino uictus est. Immundi spiritus impugnatores dicuntur, quia licet sanctos uincere nequeant, contendere tamen cum eis non desistunt.


2 Apprehende arma et scutum:  Et exsurge in adiutorium mihi:

C Arma ab arcendo dicta sunt, quod per ea hostes uiolentissimos arceamus; per arma, celestia adiutoria; per scutum, diuina protectio designatur. Scutum enim dictum est quasi sculptum, quod in ipso antiqui facta sua signabant. Sola uero uoluntas Domini est qua protegit periclitantem, et expugnat aduersum.


3 Effunde frameam et conclude aduersus eos qui persequuntur me: Dic anime mee: Salus tua ego sum.

H Framea hic intelligitur anima Christi uel cuiuslibet sancti, quia Deus per animam Christi fecit uindictam contra diabolum, et per animam cuiuslibet sancti facit uindictam, sicut per Petrum fecit Ananie  et Saphire . Et conclude. Petit Ecclesia, ut concludat aduersarios suos, ne ualeant ad nocendum exire. Dic anime mee, ut te intelligat, quia tu salus eius es.


4 Confundantur et reuereantur, Querentes animam meam.

C Confundi, enim facta sua erubescere et in melius commutare. Nam licet confusi dicantur, qui conuincuntur ad penam, tamen ut hic ad conuersionem intelligeres confusionem petitam, addidit, reuereantur, id est emendati diligant quem persequendum esse putauerant. Querentes animam, in malam partem dicit, qui scilicet sic querunt ut eam a corpore segregare festinent.


5  Auertantur retrorsum et confundantur: Cogitantes mihi mala.

C Auerti autem retrorsum, non dicitur nisi illis qui corrigendi iudicantur, ut Petro: Redi retro me, Satana  Qui cogitant siue de Iudeis, siue de hereticis, siue de paganis dixit, mala enim omnes cogitant, qui preter catholicam fidem aliqua, praua intentione docere festinant:


6 Fiant tanquam puluis ante faciem uenti: ÷ Et .. angelus Domini coarctans ÷ eos ..

H Puluis, leues et infructuosi homines dicti sunt, quia sicut puluis a uento, sic peccatores a sententia diuina in die iudicii proiiciuntur. Angelus Domini, id est spiritus malus, non natura, sed sua inuentione. Coarctat eos, id est in quantum potest, persequitur  eos, id est quantum sibi permittitur. Habet enim diabolus uoluntatem nocendi, sed non habet potestatem faciendi.


78 Fiat uia illorum tenebre et lubricum: Et angelus Domini persequens eos.

C uia, id est opera, tenebrosa illis fiant, ut horreant mala facere. Lubrica, ut in eisdem stare diutius non possint. Et si decreuerint plus immorari uirtus Domini persequatur eos, ita ut in sceleribus suis longius herere non sinat, qui ad interitum festinant.


8 Quoniam gratis absconderunt mihi interitum laquei sui: Superuacue exprobrauerunt animam meam.

C Absconderunt mihi gratis, id est sine causa,  scilicet Iudei, ut illi putabant. Qui enim diuinitatis eius potentiam non credebant, illi putabant se abscondisse interitum. Bene dictum est, interitum laquei sui, quia ille laqueus non morientis erat Domini, sed peccantis interitus. Superuacue, id est false exprobrauerunt, quando Christo dicta sua ueracia quasi aliquod crimen imputabant. H Et inutiliter egerunt, quia exprobratio ista nullam habuit utilitatem.


9 ueniat illi laqueus quem ignorat: et captio quam abscondit apprehendat eum: + Et .. in laqueum cadat ÷ in ipsum ..

H Excidium illud minatur Propheta quod aduenit Iudeis in temporibus uespasiani. Et captio, quam  occultauerunt, apprehendit eos, id est mors repentina, quam Domino nostro moliebantur occulte.


10 Anima autem mea exsultabit in Domino: Et delectabitur super salutari suo.

C Prima quippe sancte anime beatitudo est exsultare in Domino. Delectabitur super salutare eius. H Salutaris noster, Christus est, quia in eo delectabitur Ecclesia.


11 Omnia ossa mea dicent: Domine, Quis similis tui.

C Ossa fortitudinem animi et constantiam mentis significant, que merito ossibus comparantur, quia sicut illa corpus, ita et hec sanctas uoluntates corroborant. C Quis, negatiuum est; similis tui, H id est nullus. Quis potest similis esse Deo?


12  Eripiens inopem de manu fortiorum eius: Egenum et pauperem a diripientibus eum.

C Eripuit Christus pene totum genus humanum, de illa potestate diaboli qui tunc per mundum regnabat. Homo enim erat inops: quia mortalis, egenus, quia in labore et sudore panem quesiuit. Pauper, quia de sapientia et puritate deiectus a diripientibus immundis spiritibus, solam tenuem et umbratilem ratiunculam possidebat.


13 Surgentes testes iniqui: Que ignorabam interrogabant me

C Nunc commemorat Christus de propria passione. Contra eum enim testes subito impetu consurgebant, reuera iniqui, quia erant contra equitatem locuturi. Addidit, ignorabam, id est ipsi narrabant  illa que me dixisse omnimodis nesciebam.


14 Retribuebant mihi mala pro bonis: Sterilitatem anime mee.

C Retribuebant mihi mala pro bonis, quia cum Christus uitam credentibus contulerit, illi mortem e contra reddere maluerunt. Sterilitas anime fuit, quando Magister bonus in ipsis fructum fidei reperire non potuit.


15 Ego autem cum mihi molesti essent: Induebar cilicio.

C Ego dum mihi molesti essent, id est dum Iudei essent molesti per contumelias et insidias Christo, induit se cilicio. H Id est diuinitas carne, et de peccato damnauit peccatum . C Induit uero se carne diuinitas, id est occultauit per carnis  uelamen se tenebrosis mentibus.


16 Humiliabam in ieiunio animam meam: Et oratio mea in sinu meo conuertetur.

C Ieiunium dictum est enim quasi inedium, quod abstinentes diutius ad inediam usque perducat. Ieiunauit Christus in monte quadraginta diebus . Et oratio mea, id est dum fundebatur a Domino in cruce, et eam miseri Iudei minime suscipere mererentur, remeabat in sinum eius, id est in secretum pectoris, unde fuerat egressa.


17 Quasi proximum, quasi fratrem nostrum sic complacebam: Quasi lugens et contristatus sic humiliabar.

C Mutatus est hic casus nominum, pro ablatiuis enim sunt accusatiui positi. Dicit enim, quasi de  proximo, quasi de fratre nostro ita mihi complacebam, id est de eorum coniunctione gaudebam, qui me hostiliter insequebantur. Complacebat enim in illis Domino, quando eos docebat non delinquere. Lugens et contristatus et humiliatus Christus erat, quia in cunctis Iudeis, quos ut fratres et proximos dilexit, fidem inuenire non potuit.


18 Et aduersum me letati sunt et conuenerunt: Congregata sunt super me flagella et ignoraui.

H Letati sunt Iudei, quando Christum comprehenderunt. Conuenerunt, ut eum crucifigerent, non ut crederent. Congregata sunt flagella, ut Pilatus dixit: Emendatum eum, id est flagellatum, dimittam . Et ignoraui, id est non habui conscientiam  peccati, propter quod flagellari uel crucifigi debuerim.


19 Dissipati sunt nec compuncti: tentauerunt me. Subsannauerunt me subsannatione: Frenduerunt super me dentibus suis.

H Dissipati sunt, a uinculo caritatis, nec compuncti ut agerent penitentiam. Tentauerunt multis modis Iudei Christum. Subsannauerunt dicentes: Aue, rex Iudeorum. Frenduerunt, clamantes: Crucifigatur. Per motus corporis ostenditur motus anime. H C. Stridunt seui homines dentibus, quando ratione uincuntur, nam, cum eis pro ueritate uerba defecerint, impatienter dentibus fremunt, suasque uoluntates tacita interminatione denuntiant.


20 Domine, quando respicies: restitue animam meam  a malignitate eorum: A leonibus unicam meam.

C Quando respicies, pro consuetudine infirmitatis humane dicitur, cui morosum uidetur quodcunque futurum est; que mox, ut cupit, festinat aliquid impleri. Restitue, quasi ereptam animam redde. A malignitate, quia iniuste probatur occisus. A leonibus, H id est a persecutoribus; unicam, animam suam dicit; que unica est sine peccato. C uel unica, quia de uirgine natus unicus est, id est solum unus de uirgine est natus. uel, unicam, Ecclesiam suam.


21 Confitebor tibi in ecclesia magna: In populo graui laudabo te.

C Duas esse diximus confessiones, unam laudis,  alteram penitentie; sed hic ad laudem pertinet Magna uero Ecclesia est populus Christianus, recta fide firmus. In populo graui; H quia non est leuis ad peccandum, ideo firmus in fide. A Sic palea leuis uento tollitur, granum manet, quia graue; talis est bonus Christianus, quia granum est.


22 Non supergaudeant mihi qui aduersantur mihi inique: Qui oderunt me gratis. Et annuunt oculis.

C Non supergaudeant mihi, id est non insultent heretici, quando aliquos de numero fidelium perdit sancta Ecclesia, quia heretici semper aduersantur Christo et Ecclesie. Qui oderunt me gratis, hoc est inaniter, quibus nichil nocui. C Annuunt oculis; annuit oculis, quando hoc tacite et dolose uult aliquid  declarare. H Sic fecerunt Iudei, quia nichil boni in opere ostenderunt. A Pronuntiabant uultu quod corde non gestabant.


23 Quoniam mihi quidem pacifice loquebantur: Et in iracundia + terre .. loquentes dolos cogitabant.

H C Pacifice loquebantur dicentes: Magister, scimus quia uerax es . C Et in iracundia, ut illud: Oportet unum pro omnibus mori , quasi inuidentes toti populo terre. Potest enim aliquis dolum loqui, cum non cogitat occidere, ut si quis pecuniam proximo conatur auferre, propterea addidit, in iracundia terre, ut dolus eorum exitialis fuisse declaretur.


24  Et ditatauerunt super me os suum: Dixerunt: Euge, euge uiderunt oculi nostri.

C Dilatauerunt os suum, postulantes aperta uoce: Crucifige. Euge, ac si dicerent sibi in cruce: Bene bene uidemus de te quid desiderauimus efficere, ut predicator plebis in cruce cum latronibus penderes. H uel, euge, euge, id est bene bene uidimus nunc, quod uirtutes, quas prius fecisti, nichil erant, quia teipsum in cruce iuuare non potes. C Euge, uox irrisoria et insultatoria est. Ac si dicerent: Iam uiderunt oculi nostri facta et mirabilia tua; cur non descendis de cruce: sed iam uidemus quod non potes.


25 uidisti, Domine, ne sileas: Domine, ne discedas a me.

C uidisti, hoc est probasti quam crudelis exstitit  mihi populus. Ne sileas, ne differas dare sententiam, quod utique tacendo non potest fieri, sed loquendo.


26 Exsurge et intende iudicium meum Deus meus; et Dominus meus in causam meam.

H Exsurge, Domine, id est discerne inter me et Iudeos. Intende iudicium meum, qualiter iudicantes condemnauerunt me morti. Deus meus in causam meam. C Ista est causa sua, scilicet ut qui dare uenerat salutem humano generi, ab insanis probaretur occidi. Intende iudicium, A id est quomodo in laboribus et doloribus cruciatus sum. Sed quia et ista mali patiuntur, addit: intende in causam meam pro qua patior. Pena enim similis est sceleratis et bonis, sed non eam. Martyrem ita quod non facit pena, sed causa.


27  Iudica me secundum iustitiam tuam, Domine, Deus meus: Et non supergaudeant mihi.

C Petit se iudicari Christus secundum iustitiam, id est secundum misericordiam, qui peccata non fecit, ut nobis ostenderet deprecationis exemplum. Ut non supergaudeant, id est non dicerent Iudei: potuimus, fecimus, egimus quod uoluimus.


28 Non dicant in cordibus suis: Euge, euge anime nostre: Nec dicant: Deuorauimus eum.

C Non dicant: Euge, euge, id est bene bene; ista uerba sunt letantium scelerata mente. H Nec dicant: Deuorauimus eum, id est ne patefiat ultra os  eorum ad me deuorandum, id est me similem illis deputandum. Deuorat enim homo quod in os mittit, ita peccatores nituntur iustos in suas nequitias traiicere, ut eis similes fiant, et unum cum eis corpus.


29 Erubescant et reuereantur simul: Qui gratulantur malis meis.

H Erubescant, id est Iudei persecutores et heretici, qui gratulabantur: quando me persequebantur, hoc est, non solum persequentes me erubescant, sed et illis consentientes qui gratulantur, etc. Sic erubescant, ut proprios actus sponte damnent, ut sic conuertantur. Et quia potest aliquis erubescere, et reuerentiam non habere, addidit, reuereantur simul, ut conuersionis eorum indicia declararet.  Reuerentia est enim Domini timor cum amore permistus.


30 Induantur confusione et reuerentia Qui maligna loquuntur super me.

H Induantur confusione, id est confusione eterna. Unde dicit: Discedite a me, maledicti , ut qui me quasi hominem iudicauerunt, uideant ut Deum iudicantem.


31 Exsultent et letentur qui uolunt iustitiam meam: Et dicant semper: Magnificetur Dominus qui uolunt pacem serui eius.

H Exsultent, 1. sancti qui uolunt Dei iustitiam implere, ipsi exsultent et letentur de remuneratione uite eterne. Dicant semper, scilicet sancti, ut Dominus Pater magnificetur, ipse est pax nostra. C Quod  autem dixit, serui eius, ad humilitatis formam respicit, qui in assumpta carne , secundum humilitatem seruus Patris dicitur. Qui ergo uolunt pacem Christo? Illi scilicet qui a uitiis redduntur alieni.


32 Et lingua mea meditabitur iustitiam tuam: Tota die laudem tuam.

H Lingua mea, sancti sunt; illi meditabuntur mandata Dei. Tota die, toto tempore scilicet laudare Deum certent. C Quia semper Deum laudant, qui in omni uoluntate sua diuina iussa considerant.



ORATIO EX PSAL. XXXIu.

Protectio salusque anime nostre, operi nos galea spei, et scuto inexpugnabilis munimenti, ut a te in causis nostre necessitatis adiuti, mereamur  cum te diligentibus letitia et exsultatione perfundi. Per Dominum nostrum Iesum, etc.



PSALMUS XXXu.



ARGUMENTUM PSAL. XXXu.

C Propheta contemptores legis uehementer accusat, et sub laude Domini collata beatorum dona describit.


TT. In finem seruo Domini psalmus Dauid.

C Nam et in finem Dominum significat, et seruo Domini de ipso dicitur, qui formam serui accipiens, factus est obediens usque ad mortem . Psalmus uero et Dauid frequenti expositione iam noti sunt.


1 Dixit iniustus ut delinquat in semetipso: Non est timor Dei ante oculos eius.

 H Dixit iniustus, id est decreuit peccare se debere. C Et ita ideo cogitat, ut sibiipsi licentiam tribuat peccandi. Non est timor Dei, id est, non putat curare Deum, ut homines debeant eum formidare. A uel iniustus quilibet dixit, id est, deliberauit, non in publico, sed semetipso: ibi proposuit, ubi homo non uidet, et licet Deus uideat, hoc non curat, quia non est timor Dei ante oculos eius. Homines timet, ne publice profiteatur iniquitatem. Deum uero non timet, et ideo in corde; ubi Deus uidet, homo non uidet, deliberauit, ut delinquat, id est peccet.


2 Quoniam dolose egit in conspectu eius: Ut inueniatur iniquitas eius ad odium.

C Dolose egit in conspectu Dei, id est, in semetipso  quia non est timor, etc. H Diabolus uidelicet et Iudei dolose egerunt in conspectu Dei. uel ad Iudam proditorem pertinet, quorum iniquitas ad odium inuenta est. A Similiter omnium malorum inuenitur iniquitas ad odium, quia odit Deus iniquitatem, dum eam perpetuo punit.


3 uerba oris eius iniquitas et dolus: Noluit intelligere ut bene ageret.

C uerba eorum sunt iniquitates et dolus, iniquitas pertinet ad blasphemiam, dolus in proximum decipiendum. Noluit intelligere, illos significat, qui ex aliqua parte, igniculum sapientie perceperunt, et a uero intellectu declinantes, suo uitio peruersis erroribus se polluerunt.


4  Iniquitatem meditatus est in cubili suo: Astitit omni uie non bone: malitiam ÷ autem .. non odiuit.

C Iniquitatem meditatus est, scilicet hereticus, et errorem longa meditatione tractauit, libros faciendo peruersos. H In cubili, in corde secreto, ubi animus bonum uel malum meditatur. Astitit omni uie non bone, ideo ad nullum fructum iustitie peruenire potuit. Malitiam non odiuit, sed dilexit, A quod est summa malitia; qui enim penitus non potest carere malitia, debet saltem mente odisse.


5 Domine, in celo misericordia tua: ÷ Et .. ueritas tua usque ad nubes.

H Domine, in celo, id est, in sanctis angelis, qui in celo firmati fuerunt, et non ceciderunt. uel in  celo, id est Ecclesia. A uel quolibet sancto est misericordia Dei causa quod celum est, et non est iniustus, sicut ille, de quo dictum est: Et ueritas tua usque ad nubes. C Id est, Christus in apostolis et in prophetis habitat, qui doctrina euangelica irrigant corda arentia, ut fructum dent fidei; que steriles fuerant ariditate peccati. Christus enim ueritas est, apostoli nubes.


6 Iustitia tua sicut montes Dei Iudicia tua abyssus multa.

C Beatos apostolos montibus comparauit, qui capaces Domini iustitie deuotis sensibus exstiterunt. Abyssus hic in bonum posuit. Est enim profunditas aquarum abyssus, quam nec metiri, nec intrinsecus ex toto uidere ualeamus, sic diuinam iustitiam, nec  mente complecti, nec ratione aliqua diffinire possumus.


7 Homines et iumenta saluabis, Domine: Quemadmodum multiplicasti misericordiam tuam Deus.

H Homines et iumenta saluabit Dominus, id est, rationales et irrationales personas regit et saluat. C Malos et irrationabiles, salutem temporalem sicut iumentis; bonos et rationabiles, temporalem et eternam tribuendo saluat Deus. uel bonos malosque saluas, cum pro omnibus Christum pati uolueris. H Tunc multiplicata est misericordia Domini, cum nos proprio cruore redemit, ab initio quippe proflua fuit misericordia tua, sed tunc multiplicata.


8  Filii autem hominum: In tegmine alarum tuarum sperabunt.

C Filii autem hominum sunt qui non sunt iumenta, sed rationabiliter uiuunt, qui gratiam baptismatis consecuti, in nouam progeniem renascuntur. H C Ale uero Domini sunt precepta Noui et ueteris Testamenti. C In quarum protectione omnis iustus sperare cognoscitur, dum eis obedire ostenditur.


9 Inebriabuntur in ubertate domus tue: Et torrente uoluptatis tue potabis.

H Inebriabuntur, id est ipsi filii Dei a pinguedine gratia Spiritus sancti, ut habeant intellectum dogmatum ecclesiasticorum, ut, oblitis flagitiis, uirtutibus impleantur. C Torrentem dicimus esse fluuium uelocem, cui bene comparatur sapientia Christi,  quia et subita est, et ita rapida, ut ad fidem quem uult sine ulla tarditate detrahat.


10 Quoniam apud te est fons uite: Et in lumine tuo uidebimus lumen.

H Quoniam apud te est fons uite, id est tu es, et apud te est origo omnium bonorum. Fons uite, doctrina Dei; que anime uita est. Lumen Patris Christus est, in quo uidebimus lumen, id est Spiritus sancti illuminationem.


11 Pretende misericordiam tuam scientibus te: Et iustitiam tuam ÷ his .. qui recto sunt corde.

C Pretende dixit, id est longe lateque diffunde tuam misericordiam, ut possint scientes te in isto seculo firmius ambulare. Rogat his iustitiam, id est iustam uitam permanentem, uel precepta sua, ut  ea uiuendo teneant, qui recto sunt corde, id est qui hic recta mente prestante Domino uiuere meruerunt, hoc est, qui cor suum in omnibus ad uoluntatem Dei dirigunt.


12 Non ueniat mihi pes superbie: Et manus peccatoris non moueat me.

C Orat ut gressu mentis a iusto tramite non recedat, ne in superbia erectus cadat. Pes autem pro affectu mentis est positus. Manus uero peccatoris est operatio male suadentis, que tunc nos a firmitate fidei mouet, cum iniqua suasione nos sollicitat. Ideo uero timeo pedem superbie, quia ibi, etc.


13 Ibi ceciderunt qui operantur iniquitatem: Expulsi sunt nec potuerunt stare.

C Ibi, ubi superius dixit, in pede scilicet superbie  et nequitia praue suasionis ceciderunt; ac si diceret, in profundam foueam corruerunt demones, qui adhuc operantur iniquitatem, male suadendo in hominibus et ad superbiam semper inducentes. H Expulsi sunt, id est a regno Dei. C Nec potuerunt stare, quia non eis licebat Domini iussa differre, sed statim illic precipitantur, ubi parata eis est flamma penalis. A Ibi quoque Adam cecidit et expulsus est a paradiso; qui dicitur etiam adhuc operari iniquitatem, dum in peccato suo omnes nascimur. Nec diabolus, nec Adam potuerunt stare ui sua



ORATIO EX PSAL. XXXu.

Clarifica nos celesti misericordia, fons et origo  luminis sempiterni, ut ubertate domus tue repleti, omnem iniquitatem et dolum cum procacitate ferocis superbie renuamus. Per Dominum nostrum Iesum Christum.



PSALMUS XXXuI.



ARGUMENTUM PSAL. XXXuI.

C uox Ecclesie monentis, non imitandos malignantes: et de penis malorum ac premiis beatorum.


TT. ÷ Psalmus .. Dauid.

H Psalmus iste personam iusti glorificat, iniusti notat, mores instruit, bonitatem Dei docet, prauitatem auellit.


1 Noli emulari malignantibus:  Neque zelaueris facientes iniquitatem.

H Multas habet emulatio interpretationes, tamen hic docet, noli particeps esse malignis, neque ad zelum, quia zelus ira est, neque ad inuidiam; inuidia enim liuor est. Neque zelaueris, id est imiteris eos qui faciunt iniquitatem, qui per iniquas fraudes diuitias congregant, honoresque requirunt.


2 Quoniam tanquam fenum uelociter arescent: Et quemadmodum olera herbarum cito decident.

C Fenum, pulchra est res dum floret, sed cum aruerit mutato protinus colore marcescit. Sic sunt impii, qui quasi florida letitia relucentes prematuro fine siccantur. Olera autem ab olla dicta sunt ubi collecta decoquuntur. Ostensum est enim hic  cito impios cadere, per similitudinem feni et olerum.


3 Spera in Domino et fac bonitatem et inhabita terram. Et pasceris in diuitiis eius.

C Admonet hic propheta, ut speremus in Dominum, hoc est introitus fidei, hoc initium salutis. C H Fac bonitatem, id est, adimple mandata. H Inhabita terram, hoc est dominare carni, non caro tibi. C Et pasceris, ad saturitatem pertinet, et ad suauitatem perennem. In diuitiis, id est contemplatione Domini Christi. H A uel in Scripturis sanctis.


4 Delectare in Domino:  Et dabit sibi petitiones cordis tui.

C Delectare cum dicit in Domino, suauem uult esse tibi eius recordationem, ut ames quem times. Dabit tibi petitionem cordis, non carnis. Petitio cordis est, fides, caritas, intellectus Dei, et operatio bonorum actuum.


5 Reuela Domino uiam tuam et spera in eum: Et ipse faciet.

C uelum quoddam est densitas peccatorum, unde uia, id est, uita nostra, tenebroso amictu circumuestita est: hanc reuelamus, quando delicta nostra promptissime confitemur. H Spera in eum, ut possit remittere delinquenti. Et ipse faciet id quod sequitur.


6  Et educet quasi lumen iustitiam tuam: et iudicium tuum tanquam meridiem: Subditus esto Domino et ora eum.

C Educere enim est aliquid de tenebris ad lumen proferre, hoc est, de caligne huius seculi, ad illam claritatem futuri iudicii perducere, ubi omnia palam fiant: et tunc iustitia nostra humanis aspectibus apparebit. H Et iudicium tuum, quo ea que bona sunt elegisti, tanquam meridiem, in pleno splendore gratie sue reuelabit coram angelis suis. Subditus esto Domino, non peccato, et ora eum pro delictis tuis.


7 Noli emulari in eo qui prosperatur in uia sua: In homine faciente iniustitias.

H Noli emulari in eo, id est, non te terreat impii  felicitas breuis.

C In nomine faciente iniustitias, id est nequitias, scilicet cui actus turpis est, et negotia feculenta.


8 Desine ab ira, et derelinque furorem: Noli emulari ut maligneris.

C Furor est enim, qui celeri motu animum succendit. Ira que diutius perseuerat. Ergo utraque nos iubet deserere, per que ad culpam possumus peruenire. Noli emulari ut maligneris. H Ne ipse nequam efficiaris, prouocando alios ad nequitiam. C Nequitiam uero ueteres definierunt, uoluntariam esse malitiam, in quam non casu incidimus, sed delectatione uersamur. Nequam enim dictus est nequaquam, id est nullo tempore aptus.


9  Quoniam qui malignantur exterminabuntur: Sustinentes autem Dominum ipsi hereditabunt terram.

C Exterminari est foras terminos proiici, id est ab illa Dei ciuitate fraudari. Qui uero contra sustinent Dominum, ipsi hereditate possidebunt terram uiuentium: quoniam despiciunt impiorum felicitatem, Domini iudicium exspectantes, et patienter interim aduersa sustinentes.


10 ÷ Et .. adhuc pusillum et non erit peccator: Et queres locum eius et non inuenies.

C Pusillum enim a pugno dicitur, et exiguum aliquid paruulumque significat, quod contractis digitis manu possit includi. Et hic significat tempus, quod restat usque in diem iudicii, quod comparatione preteritorum  dierum, omnino paruissimum est. Et non erit peccator, non quia ipse qui peccauerit non erit, sed peccare iam desinit. Locum eius, istum mundum significat, qui peccatores tantum demulcet, proprieque ipsis amicus est. H uel locus eius, delectatio peccati.


11 Mansueti autem hereditabunt terram: Et delectabuntur in multitudine pacis.

C Mansuetos autem appellamus manu consuetos, id est, patientes et mites. H Quos nullus turbo furoris exagitat. C Ipsi possidebunt futuram Hierusalem, et in ea permanebunt in seculum seculi. In multitudine pacis, pax futuri seculi est, ubi nichil aduersum, nichil potest esse contrarium.


12  Obseruabit peccator iustum: Et stridebit super eum dentibus suis.

C Obseruabit peccator iustum, quando illum uiderit sceleratus bonis moribus insudare. H Quia per opera sanctorum, ipsi cruciantur et torquentur in presenti uita. Stridebit malitie et inuidie dentibus quibus eum nititur deuorare; per motum enim istum corporis, ostendit motum anime. A C Obseruabit igitur quasi de occultis insidiis ut eum alliciat. Ideo uero occultis insidiis obseruat, quia dum uidet iustum, credit se ab eo accusari, conatur igitur iustum ei similem facere. Quod si non potest, stridebit, etc.


13 Dominus ÷ autem .. irridebit eum: ÷ Quoniam .. prospicit quod ueniat dies eius.

 H Non quia Dominus aliquem irrideat, sed quia ipsi digni sunt, ut irrideantur in uindicta. Quoniam prospicit, hoc est Dominus scit quando ueniet dies ultionis et perditionis eius.


14 Gladium euaginauerunt peccatores: Intenderunt arcum suum.

C Gladius peccatoris est quilibet dolus, alterius desiderans lesionem; quem educit ille, qui praua suasione desiderat decipere animas innocentes. Arcum autem tendere, est opere fraudulento exspectare tempus, quando possint simplices innocentesque decipere. A Gladius, apertam persecutionem, arcus uero occultam indicat; qui enim gladio pugnat, cominus; qui uero arcu, eminus pugnat.


15 Ut decipiant pauperem et inopem:  Ut trucident rectos corde.

H Ut decipiant pauperem, non diuitem mundi, sed pauperem Christi. C Addidit rectos corde, hoc de martyribus potest intelligi, qui recti sunt corde, sed carne trucidantur. Pauper dicitur, qui sibi non sufficit. Inops qui nec opem habet ab alio, siue alienam.


16 Gladius eorum intret in corda ipsorum: Et arcus eorum confringatur.

C Gladius enim dicitur, qui fit ad hostium clades. H Et significat uindictam in animas ipsorum. C Et arcus ipsorum, id est occulta malitia contra pios confringitur, quia non erit fidelibus in anime parte nocitura. A Se enim mali prius in corde et anima ledunt quam iustum in corpore et rebus exterioribus.  In corde enim iustum ledere non possunt. Quod si in rebus lesus iustus fuerit, dicit: Melius, etc.


17 Melius est modicum iusto: Super diuitias peccatorum multas.

C Modicum hic sentiatur humilitas, in qua, dum se animus noster custodit, mundi pretiosa transcendit. Diuitie peccatorum sunt congregationes criminum. Unde estimemus quantum sit melius illud modicum iusti percipere, et molem tantorum scelerum non habere. Et uere multo melius, quoniam brachia, etc.


18 Quoniam brachia peccatorum conterentur: Confirmat autem iustos Dominus.

C Brachia peccatorum, peruersas actiones signat  que conterentur, id est assidua tritura minuuntur. H uel, fortitudo illorum conteretur in uindicta, ne innocentibus noceant. Iustos autem confirmat Dominus in fide. H A Brachia, potentiam et fortitudinem peccatorum significat. A Confirmat iustos Dominus per spem in aduersis et per exempla, maxime crucis. Crux enim finita est in pena, sed manet in gloria. A locis enim suppliciorum transiit ad frontes imperatorum. Qui tantum honorem dedit penis suis, quid faciet fidelibus suis


19 Nouit Dominus dies immaculatorum: Et hereditas eorum in eternum erit.

C Dominus autem nouit dies immaculatorum, id est uias qui eas condidit, quas humana ignorantia non potest intueri. Hereditas est celestis Hierusalem,  eterna pace ditissima, que in eternum erit, quoniam sine fine prestatur.


20 Non confundentur in tempore malo: et in diebus famis saturabuntur: Quia peccatores peribunt.

H C Malum tempus significat diem iudicii. C Quando omnis caro sollicita actuum suorum retributionem compensationemque formidat, in isto tempore non confundentur immaculati. Dies famis, tempus huius mundi significat, quando beati esuriunt iustitiam, et saturabuntur per Scripturas sanctas et exempla Dominica. Peccatores peribunt, id est in illa iudicatione damnandi sunt. A uel tempus malum dicit tempus tribulationis hic, in quo boni spe saturantur future pacis, peccatores uero hic saturati,  peribunt eterna fame cruciandi.


21 Inimici uero Domini mox ut honorificati fuerint et exaltati: Deficientes quemadmodum fumus deficient.

H Inimici uero Domini, id est impii, ut honorificati fuerint in potestate terrena, et exaltati in uanam gloriam, mox, adueniente morte, omnis gloria eorum tanquam fumus aut nebula tabescit.


22 Mutuabitur peccator et non soluet: Iustus autem miseretur et tribuet.

H C Mutuabitur peccator, quando Dei beneficia diuersa suscipit; et non soluet, hoc est, non dignas gratias agit Deo. Iustus autem miseretur, quamuis hic pauca suscipiat, promptus tamen ad eleemosynas faciendas inuenitur.


23  Quia benedicentes ei hereditabunt terram: Maledicentes autem ei disperibunt.

C Nam qui benedicunt Dominum, id est qui in omnibus gratias referunt, et eius mandata custodiunt, terram illam uiuentium accipiunt possidendam. Maledicentes, id est blasphemi, uel Dei legibus inobedientes, ab illa patria submouentur.


24 Apud Dominum gressus hominis dirigentur: Et uiam eius uolet.

H Apud Dominum gressus, id est sensus uniuscuiusque hominis, a Domino dirigentur. Et uiam eius scilicet Dei uolet, ut ad se ueniat, qui est uia, ueritas, et uita . Gressus dicit opera et affectus, quos dirigit Deus. A. Et per hoc quod dirigitur  uult iustus uiam Dei: quamuis dura sit. uia uero terre non est dura, sed plena latronibus. uia autem Domini tuta, quamuis dura. uel uiam iusti hominis uolet, in qua cum ceciderit, etc.


25 Cum ceciderit non collidetur: Quia Dominus supponit manum suam.

H Cum ceciderit, propter infirmitatem carnis, quia septies in die cadit iustus et resurgit , non collidetur, quia Dominus agenti penitentiam statim miseretur. Sicut Dauid et Petrus cognitum delictum purgauerunt lacrymis, et a Domino confirmati sunt.


26 Iunior fui etenim senui: et non uidi iustum derelictum:  Nec semen eius querens panem.

A C Iunior fui, uox Ecclesie, quando initia legis naturalis in ipso protoplasto primeua suscepit. Senuit, quando ad honorabilem peruenit etatem, cum nouissimis temporibus suscipere meruit Dominum Saluatorem. H A C Semen, opera hominis diximus esse, que seminat et metet. H C Ergo opera iusti non querunt panem, hoc est uerbum Dei, quia uerbo Dei satiatus est, et quo intus reuera uiuit et pascitur. A Loquitur enim hic Ecclesia quasi unus homo. H uel Dauid loquitur, qui paruulus fuit in malitia: senex in uirtutibus.


27 Tota die miseretur et commodat: Et semen illius in benedictione erit.

H Omni tempore miseretur a Domino et commodat,  qui aliis ministrat doctrinam suam. Et semen eius, opera que gessit, uel doctrina quam docuit, a Domino benedicentur.


28 Declina a malo et fac bonum: Et inhabita in seculum ÷ seculi ..

H Declina a malo, id est, a malo opere, et fac bonum quod precepit Deus. Inhabita in unitate fidei. C Seculum uero seculi significat eternum regnum quod nulla successione mutabitur.


29 Quia Dominus amat iudicium, et non derelinquet sanctos suos: In eternum conseruabuntur.

H Quia Dominus amat iudicium, scilicet iustum: quo iustos impiosque discernit. Et non derelinquet  sanctos: qui in eum tota spe confidunt, qui conseruabuntur in eternum, hoc est in perpetua uita.


30 ÷ Iniusti punientur .. Et semen impiorum peribit.

H Iniusti punientur in uindicta. Peribit semen, hoc est opera eorum cum ipsis punientur in tormentis, et uanitas et delectatio in peccatis quesita euanescet.


31 Iusti autem hereditabunt terram: ÷ Et .. inhabitabunt in seculum ÷ seculi .. super eam.

H Iusti autem possidebunt terram uiuentium. Et inhabitabunt illam, que est sine fine, de qua fugit dolor et gemitus .


32  Os iusti meditabitur sapientiam: Et lingua eius loquetur iudicium.

H Os iusti meditabitur sapientiam, id est Christum. C Per os enim cogitationes debemus hic accipere, quia sicut cor meditabitur sapientiam, ita lingua loquetur per cuncta iustitiam et iudicium: H hoc autem fiet: cum omnia mensurate, et non fraudulenter, neque cum ira, sed cum iusto iudicio que de Deo sentit enarrat, quod erit in patria beatorum.


33 Lex Dei eius in corde ipsius: ÷ Et .. non supplantabuntur gressus eius.

C Lex Dei eius, hoc enim pronomen: gratiam indicat Domini Saluatoris. Nam cum sit omnium Deus: ipsius tamen proprie dicitur, quem liberare  dignatus est. In corde ipsius, uniuersum beati sensum tali bono signat completum esse, scilicet in eo quod cor consonat lingue, ut lex Dei non solum in ore, sed etiam sit in corde, et omni sensu. Huius gressus supplantare nullus preualebit. Supplantare enim dicimus plantis foueas pretendere, ne possit incidens firmum reperire uestigium, hoc nullatenus constat esse faciendum, ubi secura et eterna sunt omnia. A Quia uerbum Dei in corde custodit a laqueis bonus custos, Christus in corde.


34 Considerat peccator iustum: Et querit mortificare eum.

H Considerat peccator iustum, intuebatur enim populus Iudeorum iustum Filium Dei: et stridebat in eum, et quesiuit perdere eum, quia grauis erat  doctrina eius ad audiendum eis, et ipse etiam ad uidendum. Sic et nunc inimicus considerat unumquemque nostrum ut perdat, sed si uigilanter resistas: euenit quod sequitur.


35 Dominus ÷ autem .. non derelinquet eum in manus eius: Nec damnabit eum cum iudicabitur ÷ illi ..

H Sicut non dereliquit iustum Dominus in manibus Iudeorum, id est in potestate eorum, ita quemlibet iustum non derelinquet in potestate peccatorum secundum animam, ut anime noceant, id est ut malis in malo consentiat. Nec damnabit eum, C id est iustum cum iudicat impium: sed discretione meritorum, iustum suscipiet, impium debita pena torquebit.


36  Exspecta Dominum et custodi uiam eius: et exaltabit te ÷ ut .. hereditate capias terram: Cum perierint peccatores uidebis.

H Exspecta Dominum, id est patienter age siue in prosperis seu in aduersis. C Qui uias Domini custodis, hoc est sacratissima precepta. H Et exaltabit te, ut hereditate capias terram illam beatitudinis, in qua iusti exaltabuntur. C Tunc iusti uidebunt peccatores perire, quando conspecta fuerit penalis aduersitas, et illis pereuntibus, se in summa beatitudine uidebunt collocatos.


37 uidi impium superexaltatum: Et eleuatum sicut cedros Libani.

C uidisse impium se dicit, id est creuisse, non ad  honorem: sed potius ad ruinam. Et ne putares eum tantum supra humiles erectum, addidit, et eleuatum sicut cedros Libani: cuius profectus in honore et diuitiis et potestate ideo tantum extollitur, ut eius irremediabilis ruina monstretur. H Hoc de diabolo fas est intelligi, nec non et Iuda. Et si de Iuda exponitur, sequens uersiculus sic exponitur.


38 Et transiui et ecce non erat: Quesiui eum et non est inuentus ÷ locus eius.

H Et transiui, dicat hoc apostolicus cetus. Transiui tempore passionis Iesu: et illo resurgente, non erat Iudas, quia abiit et laqueo se suspendit. Quesiui et non est inuentus, scilicet ipsius impii locus apostolicus, qui tanta uelocitate deficiebat. Sed dum de Iuda exponitur, per cedros apostoli intelliguntur;  et quando de diabolo, per cedros angeli signantur. Dum uero de diuitibus impiis uel potentibus exponitur , tunc per cedros mali intelliguntur in hoc mundo eleuati. Sicut enim cedrus super excelsos montes apparet exaltata, et impulsu uentorum sepe dilabitur, ita et impius, locus impii impietas est.


39 Custodi innocentiam et uide equitatem: Quoniam sunt reliquie homini pacifico.

H Custodi innocentiam, si nullum noceas et cum nullo litigiosus eris, uidebis Christum qui equitas intelligitur, sicut uia et ueritas et uita. C Reliquie  sunt homini pacifico, quando spes eius Domini remuneratione peragitur, id est impletur quod sperauit. Reliquie igitur sunt, que post mortem relinquuntur. A Relinquit uero iustus post mortem memoriam iustitie sue bonam, et Deus sibi relinquit premia eterna. C Pacificus uero dicitur, qui inter discordantes pacem facit.


40 Iniusti autem disperibunt simul: Reliquie impiorum interibunt.

C Iusti autem, etc. Nam sicut iusti post hanc uitam gratulantur, ita iniusti finita ista luce peribunt. Reliquie, ut dictum est, significant memoriam iustorum, quam in hoc mundo post obitum derelinquunt, hoc mereri impii nullatenus possunt, quoniam,  superueniente interitu, falsa laus et fragilis uita dissoluitur. A Reliquie quoque eorum, id est terrena interibunt omnia.


41 Salus autem iustorum a Domino: ÷ Et .. protector eorum in tempore tribulationis.

H Salus autem a Domino uenit, quia ipse est salus nostra. C tempus quidem tribulationis est duplex, nam hic tribulatio temporalis est, sed in iudicio extremo est eterna; illa igitur mala est, quia eterna que in die iudicii impiis uenit. In hoc ergo tempore tribulationis, protector est Christus, quia ex ipsa eripit iustos.


42 Et adiuuabit eos Dominus ÷ et liberabit eos .. et eruet eos a peccatoribus: ÷ Et saluabit eos .. quia sperauerunt in eo.

 C Et adiuuabit eos, id est fideles famulos in hoc mundo adiuuat, quando contraria colluctatione fatigantur; liberat, dum fidem illorum non sinit praua suasione peruerti. Eruet utique, dum in mundi istius contrarietate seruat illesos. Quoniam sperauerunt in eum, id est spem suam in Domini pietate posuerunt.



ORATIO EX PSAL. XXXuI.

Beatitudo omnium non incerta iustorum, Deus , precamur ut ea nos munias dextera, quam illis ne corruant, uelociter porrigis preparatam. Per Dominum nostrum Iesum Christum, etc.



PSALMUS XXXuII.



ARGUMENTUM PSAL. XXXuII.


C uox penitentis misericordiam benigni iudicis deprecantis, qui se corpore sauciatum et animo, amicorum exprobratione dicit esset confusum.


TT. Psalmus Dauid in commemorationem ÷ de Sabbato ..

C Dicendo in commemoratione, hoc titulus iste pronuntiat, ut quia peccatum effugere non ualeamus, certe ipsum delictum in commemoratione semper habere debeamus, ut nos a futuris culpis Deo adiuuante temperemus. H Sabbatum requies interpretatur, id est quando requiescet Ecclesia in paradiso, quem perdidit Adam.


1 Domine, ne in furore tuo arguas me: Neque in ira tua corripias me.

 H Totus iste psalmus ex persona penitentis est, sed et ad Christum referri potest, sicut et sexagesimus octauus. Furor, uindicta irrationabilis cum fellis amaritudine. Ira uero tantum commotio anime. Ideo iste penitens qui se peccatorem scit, non in ira, sed per misericordiam, nec in furore, sed per patientiam se argui postulat.


2 Quoniam sagitte tue infixe sunt mihi: Et confirmasti super me manum tuam.

H Sagitte, uerba doctrine sunt, que ut iaculum uerberant cor penitentis, ut agat penitentiam. Confirmasti, etc., ut tanquam bonus magister, uerberibus castigatum redderes emendatum.


3 Non est sanitas in carne mea a facie ire tue:  Non est pax ossibus meis a facie peccatorum meorum.

H Non est sanitas a facie ire in carne mea, id est uidi faciem ire tue: et non ipsam iram, hoc est, intellexi per Scripturas sanctas, quanta minabaris peccatoribus, et extimui, petens ne ipsa ira super me descenderet. Non est pax ossibus meis, id est nullam quietem indulsi uel ossibus uel membris meis, antequam penitendo mentem purgarem.


4 Quoniam iniquitates mee supergresse sunt caput meum: Sicut onus graue grauate sunt super me.

C Iniquitates nostre eleuant se super caput nostrum, quando amplius cumulantur, quam ratio que est caput mentis sufferre ualeat; quam si iniquitas  oppresserit, illa protinus uicta succumbit. H Sicut onus graue, quia non est leue onus peccati, sed omnibus debet esse graue, quia omnibus graue iudicii onus imponit.


5 Putruerunt et corrupte sunt cicatrices mee: A facie insipientie mee.

H Computrescunt mihi et fetent uulnera peccatorum, quousque in peccatis iaceo, et nunc desideranter quero medicum per penitentiam. C Cicatrix est dicta, quod in se uulnus celatum ostendat, significans occulta peccata. H Que contingit hominem propter suam insipientiam celare.


6 Miser factus sum et curuatus sum usque in finem: Tota die contristatus ingrediebar.

H Miser factus sum, usque dum confitendo purgarer,  quia sine confusione et mestitia non dimittuntur peccata. Contristatus, id est indignum me existimans, uel ad celum oculos leuare, sed pectus meum percutiens, aiebam; Deus, propitius esto mihi peccatori .


7 Quoniam lumbi mei impleti sunt illusionibus: Et non est sanitas in carne mea.

H Illusionibus illis confitetur se penitens esse repletum atque infirmatum, quibus diabolus humanum genus quotidie illicit et suadet, ut delinquat. Per lumbos uoluntatem corporis designat titillantem. id est carnis appetitum.


8 Afflictus sum et humiliatus sum nimis: Rugiebam a gemitu cordis mei.

H Afflictus sum et humiliatus ad penitentiam nimis,  rugiebam, petens remissionem cum luctu. Aliud est gemitus corporis, aliud cordis. Gemitus corporis, propter res terrenas. Gemitus cordis, propter sua peccata et aliorum. C Rugire autem, proprie belluarum est, leonum scilicet. A uel afflictus sum et humiliatus nimiis miseriis et calamitatibus propter peccatum, ideo rugio.


9 + Domine .. ante te omne desiderium meum: Et gemitus meus a te non est absconditus.

C Tale fuit desiderium eius, ut ante Deum esse mereretur, Dominus enim quidquid non aspernatur, amplectitur; ille enim gemitus non absconditur a Deo, qui pius est, et pro anime liberatione persoluitur. Dictus est autem gemitus quasi geminatus luctus, quia fit pro exprimendo magno dolore.


10  Cor meum conturbatum est: dereliquit me uirtus mea: Et lumen oculorum meorum, et ipsum non est mecum.

C Nunc uenit ad grauissimos dolores animi, decursis corporeis erumnis. Ideo conturbatum esse suum cor dicit, quia uirtus eum deseruit; dicit ergo, Dereliquit me uirtus mea, A quam habui ante peccatum. Cur uero uirtus me dereliquit, quia et lumen, etc. Lumen oculorum suorum non esse secum narrat. H Quia, postposito ueritatis lumine, in tenebras deciderat peccatorum.


11 Amici mei et proximi mei. Aduersum me appropinquauerunt et steterunt.

A Hactenus confessus est que patitur a se intus,  nunc dicit que foris patitur ab his inter quos habitat. C Amici sunt extranei sanguine, sed caritate coniuncti. Amicus enim dictus quasi animi equus, id est similis. Proximi sunt autem qui nobis parentela sociantur. H Potest amicus et proximus de discipulis accipi, qui in passione Christi territi, in tantum a Domino recesserunt, ut ipse Petrus negaret. Exponant alii deinceps de penitente, ego ab illo passu usque ad finem: uideo Dominum meum Iesum a Iudeis circumdari.


12 Et qui iuxta me erant a longe steterunt: Et uim faciebant qui querebant animam meam.

H Steterunt de longe discipuli Christi, de quibus euangelista ait: Stabant noti eius a longe . Sed uim faciebant Iudei. C uel diabolus cum ministris,  qui quanto eum uidebant in Dei amore persistere: tanto ei mortem anime nitebantur inferre.


13 Et qui inquirebant mala mihi locuti sunt uanitates: Et dolos tota die meditabantur.

H Multos quidem dolos meditati sunt, cum interrogarent si deprehensa mulier lapidari debuisset , et si liceret dare censum Cesari , et similia facerent, sed tunc aperte dolum inierunt, cum falsos testes adducunt. Locuti sunt uana: In Beelzebub eiicit demonia .


14 Ego autem tanquam surdus non audiebam: Et sicut mutus non aperiens os suum.

H Semper quasi surdus sustulit Christus exprobrationem Iudeorum, et tanquam mutus, dicente Pilato:  Mihi non respondes?  C Nihil potest esse fortius, nichil egregius quam audire noxia, et non respondere contraria.


15 Et factus sum sicut homo non audiens. Et non habens in ore suo redargutiones.

H Sic tacuit Christus accusatus a Iudeis quasi non haberet quid pro se respondere deberet, exemplum tribuens homini, ut flagella pro Deo patienter portare debeat, ideo non redarguit se iniuste increpantes.


16 Quoniam in te, Domine, speraui: Tu exaudies me, Domine Deus meus.

C Ideo petitionem suam exaudiendam dicit, quia se in Deum sperasse confidit, talis sanctorum uoluntas, tale fixa mente consilium, ut non emolimento  aliquo presentis temporis, sed tantum dilectione Dei capiantur.


17 Quia dixi: Nequando supergaudeant ÷ mihi .. inimici mei: Et dum commouentur pedes mei super me magna locuti sunt

H Insultarent inimici Christo gaudentes, si in passione humiliatus non surrexisset. Pedes dicuntur commoueri. id est apostoli de fide ad infidelitatem commoti. Magna locuti sunt Iudei dicentes: Si Filius Dei es, descende de cruce .


18 Quoniam ego in flagella paratus: Et dolor meus in conspectu meo semper.

H Paratus est Christus ad flagella sustinenda.  crucem, lanceam, fel, acetum, ut per hanc mortem suo sancto sanguine pereuntem populum liberaret. Et dolor meus, quasi dolere Christum dictum est, donec eiiceret suam uictoriam in iudicium contra Iudeos.


19 Quoniam iniquitatem meam annuntiabo + Et .. cogitabo pro peccato meo.

H Quoniam iniquitatem meam annuntiabo, id est sicut maledictioni Christus subiacuit, ut nos a maledicto erueret , ita et peccatorem se profitetur, qui peccata nostra portaret. Et cogitabo Cogitabat enim ut clementi cogitatu humani generis delicta, que sibi computauit, in semetipso purgaret.


20  Inimici autem mei uiuent et confirmati sunt super me: Et multiplicati sunt qui oderunt me inique.

H uiuent inimici eius, quia non sunt statim diuina ultione puniti. Confirmati sunt in legis littera, in qua spiritaliter nuntiatum non intellexerunt. C uel confirmati sunt in malitia. Multiplicati sunt in amplitudine seminis, qui oderunt Christum inique. H Et certe non rationabiliter, sed inique oderunt, qui in hac littera semen suum, ceu astra celi multiplicari credebant.


21 Qui retribuunt mala pro bonis detrahebant mihi: Quoniam sequebar bonitatem.

H Retribuebant mala pro bonis, quia afferentem dulcedinem uite eterne aceto potauerunt et felle. Detrahebant mihi dicentes: Alios saluos fecit, seipsum  non potest saluum facere . Quoniam sequebar bonitatem, ut implens uoluntatem Patris, pro uita populi susciperem mortem.


22 Non derelinquas me, Domine: Deus meus, ne discesseris a me.

H Non derelinquas me, inquit Christus, cum penetrauero profunda inferni. C uel hoc petit penitens, ut non conuersus relinquatur a Deo iterum peccare. Nec etiam a me discedas, quia necesse est, absente te rectissima uia semper errare.


23 Intende in adiutorium meum: Domine, Deus salutis mee:

H Intende ergo dicit in adiutorium. Quia graues sunt pugne carnis, tu intende in adiutorium meum, et esto nobis salus in tempore tribulationis. C Ecce  regula penitentis impleta est, qui gratia Dei se saluatum exsultat.



ORATIO EX PSAL. XXXuII.

Emitte salutare tuum in infirmitatibus nostris, uulnerum cicatricumque mortalium, potentissime Medicator, ut omnem gemitum doloremque nostrum coram te deplorantes, ualeamus euincere insultationes aduersantium uitiorum. Per Dominum nostrum Iesum Christum, etc.



PSALMUS XXXuIII.



ARGUMENTUM PSAL. XXXuIII.

C uox iusti contra inimicos utiliter tacentis et petentis cognoscere uite sue finem, si forte incarnationem  Domini intueri possit: petentisque sibi noxia delicta dimitti.


TT. In finem pro Idithun. Canticum Dauid.

C In finem quid significet, iam notum est. Idithum Hebreum nomen est, quod Latine dicitur transilitor, signans eum qui mundi istius uericata uitia sua puritate transcendit. Canticum uero humane uocis diuina laus letantis est, quandoque et dolentis, nunquam uero penitentis.


1 Dixi: Custodiam uitas meas. Ut non delinquam in lingua mea.

C Dixi, hoc est, apud me in corde meo deliberaui; custodiam uias, non dicit a criminibus, quia iam sanctus erat, sed a superfluis uerbis, que raro potest  uitare uel continens, facilius enim culpa tacendo refugitur quam loquendo. H uias, uero dicit actiones et uerba.


2 Posui ori meo custodiam: Cum consisteret peccator aduersum me.

C Dicitur os esse ostium lingue, et bene illa clausa saluabitur si eius ianua custoditur. Dum consistit, peccator, H id est diabolus, qui instigator est eorum qui sanctis insidiantur. A Silui uero a bonis annuntiandis propter calumniatores uerborum meorum.


3 Obmutui et humiliatus sum, et silui a bonis: Et dolor meus renouatus est.

H Obmutui, ne cum litigantibus mecum litigarem. C Humiliatus autem significat humi prostratum  contra eorum improperia siluisse. Siluit a bonis, quia malorum mos est, quamuis noua audiant, nullatenus acquiescant. Dolor eius renouatus est, id est dolor pietatis, quo bona tacuit malis auditoribus. A Dolor enim qui fuit in loquendo, a quo quieuit silendo, renouatus est ex silentio, quo negauit conseruis cibaria uite et uerbum Dei.


4 Concaluit cor meum intra me: Et in meditatione mea exardescet ignis.

C Concaluit  cor meum, id est ab omni parte succensum est. H A recordatione delictorum propriorum. C Intra me, in homine interiore, ubi ratio tacite loquitur. Et in meditatione mea. H Quid meditaris? Istud inquam qualiter illum ignem reperire possim, scilicet sancti Spiritus qui peccata  consumit et illuminat mentem. A uel quia uidi ex omni parte pericula, et loquendo tacenda, et tacendo loquenda, cepit cor meum inquietum esse, et calore feruere diuino


5 Locutus sum in lingua mea: Notum fac mihi, Domine, finem meum.

C Proclamauit Propheta conscientie lingua ueraci Domino, qui siluerat prius dolosis inimicis. Petit ergo meditatione eternorum accensus, ut finem suum nouerit, id est Saluatorem. Ipse enim noster finis est, ad quem peruenisse, uita est. H Non enim istius uite finem querit sibi notum fieri Propheta, sed illum, in quo destructa morte Christo iungatur.


6  Et numerum dierum meorum. Quis est? Ut sciam quid desit mihi.

C Deinde desiderat Propheta scire numerum dierum, id est ut euidentius appareret, si Christi conspectum corporeis oculis mereretur aspicere. Addidit, ut sciam quid desit mihi. Reuera deesse sibi iudicabat ad uitam, si eius non meruisset uidere presentiam. H Quod autem non de suis diebus hec loquatur, sequentia docent.


7 Ecce mensurabiles posuisti dies meos: Et substantia mea tanquam nichilum ante te.

H Secundum ueterem hominem: usque nunc fuerunt dies mensurabiles, hoc est sub iugo peccati. Nunc nouo desiderio unum eternum immensurabilem diem appeto, quem Abraham uidit et gauisus  est , in quo alibi hortamur letari, in quo Deus Dominus illuxit nobis . C Merito substantiam suam dicit nichil esse ante Deum, que Adam peccante damnata est, cui nisi aliquid diuinitas contulerit, de propria substantia non habet quod presumat. A Dicit uero ante te, id est in comparatione ad tuam substantiam, uel ante cognitionem tuam, et in cognitione et illuminatione tua. Ante homines enim aliquid uidetur, sed ante te, tanquam nichil in comparatione eternitatis.


uerumtamen uniuersa uanitas: Omnis homo uiuens. Diapsalma.

C uanitas enim  mutabilitatem significat, quam omnis homo preter Christum sustinet, qui hac carne uestitus est. Intellige uero  non mutationem corporis, quam etiam Christus sustinuit, sed mentis instabilitatem.


9 uerumtamen in imagine pertransit homo: Sed et frustra conturbatur.

C uerumtamen in imagine pertransit homo. Imago Dei est illa conditio, quam homo suscepit, quando dictum est: Faciamus hominem ad imaginem nostram . Et bene dixit: frustra conturbatur, quia puritatem mentis perdunt, qui desideriis temporalibus occupantur, hoc est enim conturbari a puritate mentis in actibus seculi deduci; et hoc frustra, quia sine utilitate, imo cum damno anima.


10 Thesaurizat: Et ignorat cui congregabit ea

H Sepe enim plerique thesaurizant et congregant  multa, que aut desidia filiorum perdit, aut fiscus occupat, aut diripiunt alieni. Beatus autem est ille qui ibi thesaurizat ubi audire mereatur: Quandiu fecistis uni ex minimis istis, mihi fecistis . Ubi fures non furantur, nec effodiunt .


11 Et nunc que est exspectatio mea, nonne Dominus? Et substantia mea apud te est.

C Et nunc que est exspectatio mea? nonne Dominus? pronuntians sibi esse exspectationem Dominum Christum, nec in caducis desideriis aliam habere se presumptionem, nisi illum solum. Substantia, in bonam partem dicit, que ante Christum  esse memoratur, ubi nichil est nisi perfectum. A C Dicit uero substantiam non ab Adam contractam, aut temporalium rerum, sed bone conscientie possessionem; illa apud Deum est, apud homines non est, quia ab eis non uidetur.


12 Ab omnibus iniquitatibus meis erue me: Opprobrium insipienti dedisti me.

H Petit se eruere ab iniquitatibus preteritis, presentibus et futuris. C Sanctus enim uir opprobrium erat stultis, quia sibi dissimilem respuebant. Sola enim ea scelerati laudant que uidentur habere communia. A Quia omnia, que hic homines cupiunt, dico uana, et ignorare auaros cui congregent et thesaurizant, derideor ab eis, et facis me opprobrium insipienti auaro. Et quanquam me sic delirare diceret, tamen  obmutui.


13 Obmutui ÷ et .. non aperui os meum: quoniam tu fecisti: Amoue a me plagas tuas.

C Obmutui, scilicet in salubri silentio, quod celestis largitas concessit. Quoniam tu fecisti, ipse utique fecit, qui patientie dona dedit. Plage sunt correptiones, quibus pro nostris peccatis uerberamur, ipsas desiderat sanctus uir a se amoueri, que culpis debebantur commissis.


14 A fortitudine manus tue ego defeci: In increpationibus propter iniquitatem corripuisti hominem.

C Fortis enim manus grauiter flagellat, et necesse erat quemlibet illum deficere, quem manus  excelsa percuteret. H Incumbente etiam manu uindicte, uirtus delicti deficit, ut Paulus ait apostolus: Cum infirmor tunc potens sum . Increpatur omnis homo propter iniquitatem, quem perdere non uult diuina maiestas.


15 Et tabescere fecisti sicut araneam animam eius: uerumtamen uane ÷ conturbatur .. omnis homo. Diapsalma.

H Tabescit anima, cum caro luxuriis et concupiscentiis refrenatur. Est enim tabescere, obstupescere de anterioribus delictis. Ille uero qui ea agit, que mundane uanitatis sunt, telas texit aranee, hoc est die noctuque in opere uano uacat, et non utilia sed dissolubilia et corruptibilia operatur. Sed quia Propheta animam ceu araneam tabescere dicit, hoc  est intelligendum, ut ad tantam subtilitatem afflicti anima uigiliis et obsecrationibus per abstinentiam decoquatur, ut instar filorum illorum deducatur, scilicet ut nichil crassum durumue peccati contineat. Qui in uanitatibus uiuit, uana est ei et non utilis hec mundana conturbatio. Sed et qui in Deo uiuit, uana est ei et non utilis hec mundana conturbatio.


16 Exaudi orationem meam, Domine et deprecationem meam: Auribus percipe lacrymas meas.


17 Ne sileas quoniam aduena ego sum apud te: Et peregrinus sicut omnes patres mei.

C Prius itaque orationem dixit, post deprecationem. Oratio est oris ratio, quam proni referimus,  uota nostra pandentes. Deprecatio est frequens et assidua supplicatio, que ab imo pectoris profertur arcano. Addidit lacrymas, que uiolente sunt semper in precibus, et ad clementiam medicinalem adducunt animum miserantis.

C Ne sileas dixit, id est audiam te dicentem: Dimissa sunt tibi peccata. Incola uero dicitur qui terram colit alienam ad tempus, sicut omnes sancti in isto seculo constituti. H Quia et illi, dum erant in corpore, peregrinabantur a Domino . C Omnes enim a diuina ciuitate nos peccatum fecit extraneos, et in ista regione tenuit captiuos. Omnis etiam qui recipitur in eternam beatitudinem, peregrinus dicitur, quia incipit esse ubi non erat. Peregrinus dicitur, quasi pergens longius. A uel,  peregrinus dicitur hic uiuens, quia etiam apud Deum est in fide et caritate. C Addit omnes, ne quis ab hac conditione putaretur exceptus


18 Remitte mihi ut refrigerer, priusquam abeam: Et amplius non ero.

C Merito ergo se refrigerari de securitate regni celestis petebat: qui tanti desiderii calore flagrabat. Addit priusquam eam, id est antequam de ista luce discedam. Amplius non ero, scilicet in hoc mundo, uel non ero post mortem, si hic desinas subuenire, quia non est esse, in eternis afflictionibus permanere. Merito ergo dicebat se non esse, si se intellexisset non habere cum electis portionem, A quia illi soli sunt qui immutabiliter in Deo beati sunt. Qui igitur in inferno sunt, in comparatione illius esse  non sunt, quia in eterna corruptione et dolore non finiendo sunt.



ORATIO EX PSAL. XXXuIII.

Custodi, Domine, uiam nostram, ne delinquamus in lingua, ut in meditationibus nostris spiritali igniculo ardescente, ea thesaurizemus in seculo, que te tribuente capiamus in celo. Per Dominum nostrum Iesum, etc.



PSALMUS XXXIX.



ARGUMENTUM PSAL. XXXIX.

C uox Ecclesie gratias agentis, quia de merore mundi liberata est, ipseque Dominus sanctam incarnationem et iustitiam sue predicationis exponens, Patris auxilium deprecatur.


TT. In finem psalmus Dauid.

 C Sepe diximus per finem, et Dauid Christum Dominum significari, cui psalmus iste aptandus est.


1 Exspectans exspectaui Dominum: Et intendit mihi.

H Exspectans, uox Ecclesie. Dicit se exspectare Dominum in promissionibus prophetarum, quia preuidebat Propheta per Spiritum sanctum Christum uenturum in carne. H Et intendit mihi, per splendorem Euangelii, in quo me illuminauit.


2 Et exaudiuit preces meas: Et eduxit me de lacu miserie, et de luto fecis.

H Et exaudiuit preces meas, quia ipse mihi in Nouo Testamento refulsit. Et eduxit me de lacu, in quo immersa eram, cum simulacra muta adorarem.  Et de luto fecis. C Nam sicut lutus laci fetidus est atque grauis, ita et hominum delicta limosa sunt et fetoribus horrescunt. H Unde de luto fecis, id est terrenis desideriis. uel, lacus, profundum infidelitatis; lutus, desideria carnalia.


3 Et statuit supra petram pedes meos: Et direxit gressus meos.

H Statuit supra petram, id est super Christum. Pedes meos, sensus meos. Et direxit gressus meos, id est sensus bonorum operum dirigit Ecclesie, quia unusquisque per se tortuosus est, nisi dirigatur a Christo. Direxit igitur gressus meos, ne ad eum ueniens, post tergum respicerem ad terrena que reliquissem. uel, pedes, affectus; gressus, opera sunt.


4  Et immisit in os meum canticum nouum: Carmen Deo nostro.

H Et immisit in os meum canticum nouum. Laudem utique suam, quia nouus homo uenit in mundum, et nouam legem dedit mundo. Carmen, C id est laudem carminum lege compositam. Deo nostro, H ut iam non sonos turpes et theatrales concinam, sed in Dei uiuentis hymnis per harmoniam Noui Testamenti delecter.


5 uidebunt multi et timebunt: Et sperabunt in Domino.

H uidebunt multi annuntiatum uenisse, et multa mirabilia fecisse, et timebunt, quia se intelligunt peccatores. Et sperabunt, ut eis pristina delicta remittantur.


6  Beatus uir cuius est nomen Domini spes eius. Et non respexit in uanitates et insanias falsas.

H Beatus uir, felix illa anima que habet firmam fidem, et spem directam in Christo. C Spes enim dicta est, quasi stabilis pes. Ille enim habet spem nominis Dei firmam, qui solum Dominum auidus concupiscit, non temporalia. uanitas est a sancta religione subita uarietate mutare. Insanie false sunt, saxis deum formasse; dicte insanie, quia mentem fallunt; H et omnia pro quibus homines insaniunt ut peccent. Que nominat Apostolus opera carnis ; insanie false sunt, quia fallunt.


7 Multa fecisti, tu Domine Deus, mirabilia tua: Et cogitationibus tuis, non est qui similis sit tibi.


8 Annuntiaui et locutus sum:  Multiplicati sunt super numerum.

H Multa fecisti, narrat Propheta diuina miracula, id est ostendisti patribus nostris mirabilia tua multa. Non est qui similis sit tibi: C Nunquid tale est, ignitis facibus in theatro ludere, quale fuit in camino ignis tribus pueris ambulasse ? A Prospicis in fune ambulantem quasi mira facientem, attende Petrum nostrum non funiambulum, sed ut ita dicam mariambulum . Hec miracula fecit Deus; ipsa intuere oculo fidei. Non est qui similis sit ei.

H Hucusque credentium populus locutus est. Hinc ipse Dominus ad Patrem ita exorsus est. Annuntiaui, dicens: Penitentiam agite .  C Locutus sum, scilicet cum inter nos conuersatus euangelizauit. Multiplicati sunt super numerum, H Iudei in malitia sua foris numerum sunt, quia non sunt digni numerari in numero iustorum. H A C uel peccatores, quicunque damnandi, etiam Christiani dicti sunt super numerum saluandorum, id est extra.


9 Sacrificium et oblationem noluisti; Aures autem perfecisti mihi.

H Dicit noluisse Patrem sacrificium, quia ueniente Domino cessabant sacrificia Iudeorum. Aures autem perfecisti mihi, id est ad obediendum Patri. C. uel sanctam incarnationem eius significat, in qua Patri obediens fuit usque ad mortem, et in qua sacrificium et oblationem et holocaustum Patri  acceptum pro peccatis omnium obtulit.


10 Holocaustum et pro peccato non postutasti: Tunc dixi: Ecce uenio

H Holocaustum autem pro peccato non tibi placuit, nisi memetipsum pro totius mundi delicto tibi sacrificium exhiberes. Tunc dixi: Ecce uenio, id est, assumam carnem in qua patiar.


11 In capite libri scriptum est de me ut facerem uoluntatem tuam. Deus meus, uolui et legem tuam in medio cordis mei.

H A C In capite libri scriptum est de me, in libro isto Psalmorum. In capite de se dicit esse scriptum, cum dicitur: Beatus uir qui non abiit, etc. H uel in Euangelio: In principio erat uerbum.  uel in capite libri ueteris Testamenti, ubi dicitur: A In principio, id est Filio creauit Deus, etc. uoluntatem Patris fecit quando descendit de celo. uolui ut pro uita omnium mortem sustineam. C Lex diuina in medio cordis ipsius fuit, dum in lege Domini meditabatur die ac nocte.


12 Annuntiaui iustitiam tuam in ecclesia magna: Ecce labia mea non prohibebo Domine, tu scisti.

C Bene nuntiauit iustitiam, dicens: Non sic impii non sic. In ecclesia magna, id est in toto mundo diffusa. Non prohibuit labia sua, qui non destitit predicando admonere populum perfidorum: in qua parte testem Patrem inuocat, quia nulla pericula timuit. H Labia quoque Christi, sancti sunt; non prohibet illos predicare, sicut sanctus Paulus dicit,  uerbum Dei non est alligatum .


13 Iustitiam tuam non abscondi in corde meo: ueritatem tuam et salutare tuum dixi.

C Iusti uoluntas, est cum potest prodesse; non abscondere ueritatem, quod Dominus Saluator fecit, quoniam turbas increpabat, arguebat incredulos. H ueritatem tuam dixi, quia uerax es. Et salutare, quod salus es omnium.


14 Non abscondi misericordiam tuam et ueritatem tuam: A concilio multo.

C Non abscondit misericordiam Patris cum dixit: Si cum uos sitis mali: nostis bona data dare filiis uestris, quanto magis Pater uester celestis?   H ueritas et salutaris Christus est, quem predicant sancti. C In congregatione quoque densissima ueritatem dixit Christus, quando Isaie librum accipiens et legens, dixit: Hodie impleta est hec Scriptura .


15 Tu ÷ autem .. Domine, ne longe facias miserationes tuas a me: Misericordia tua et ueritas tua semper susceperunt me.

C Narratis sanctis operibus, ad passionis sue gloriam redit, ubi merito Patrem precatur, ne longe ab eo faciat misericordias suas. Misericordia enim fuit, ut humanam naturam uitio sauciatam preuaricationis sua incarnatione saluaret. ueritas, ut resurrectionis beneficio sederet ad dexteram  Patris. Susceperunt me, scilicet ad glorificandum.


16 Quoniam circumdederunt me mala quorum non est numerus: Comprehenderunt me iniquitates mee, et non potui ut uiderem.

C Dicit de membris suis, quorum ipse caput est, se circumdedisse mala, ut se pati profiteretur, id quod turba fidelium sustinebat, nec esse numerum, scilicet apud homines. Addit comprehendere se iniquitates, Dominus enim Saluator nec mala perpetrauit, nec iniquitatibus patuit, sed hoc a parte membrorum dixit, a quibus talia sustinentur. Pietatis enim nostri capitis fuit ut qui de se multa dixerat, de fidelibus facereret mentionem. H Comprehenderunt humanum genus iniquitates, id est originale  peccatum, ex quo pullularunt iniquitates. Et non potuit ut uiderem, quia lux ueritatis fuit abstracta.


17 Multiplicate sunt super capillos capitis mei: Et cor meum dereliquit me.

C Multiplicata est ipsa iniquitas super capillos, id est super genus humanum. C Cor nos uero derelinquit, quando peccatis homo eger profutura non appetit. H uel quando homo peccat, cor suum non habet, ut cum Dauid dixit: Inuenit seruus tuus cor suum 


18 Complaceat tibi, Domine, ut eruas me: Domine, ad adiuuandum me respice.

C Complaceat, id est, comiter placeat, concordia hic Trinitatis ostenditur. Nam quod placet Patri, hoc Filio, hoc et Spiritui sancto. Addit, tibi, ut sanctam  Trinitatem unum Deum esse cognosceres. Domine, ad adiuuandum me respice, ut intelligamus conspectum eius nostrum presidium esse; aliter enim liberari non possumus nisi nos Diuinitas clementer respiciat.


19 Confundantur et reuereantur simul: Qui querunt animam meam ut auferant eam.

C Confundantur, dixit, id est mirabilium consideratione turbentur. Et reuereantur, hoc est resurrectionis gloria corrigantur, ut illum confiteantur Deum, quem dudum putauerunt occisum. Simul, id est quot persequebantur Christum. Qui querunt animam, ad mortem; ut auferant eam, id est qui contendunt a corpore meo segregare eam in mortem.


20  Conuertantur retrorsum et reuereantur: Qui uolunt mihi mala.

C uox Christi retrorsum, hic in bonam partem dicit, ut redeant in bonum, qui malum cursum habuerunt. Qui cogitant mala mihi. C Significat Iudeorum improbas uoluntates, que male non erant Domino, sed suis auctoribus. Cogitatio, dicta a coagitando seu cogendo. H Non solum qui dicunt uel faciunt, sed etiam qui uolunt mihi mala: humiles sequantur me, qui superbe preibant.


21 Ferant confestim confusionem suam. Qui dicunt mihi: Euge, euge.

C Ferant dixit, quasi pondus immensum; confestim, ut peccare ceperint, ne longius progrediendo peccatis periculosius grauentur. Confusionem suam, id  est cogitationem prauam, ueritate conuictam. Qui dicunt mihi: Euge, hic falsos arguit laudatores, qui adulando plus nituntur decipere quam possint uituperationibus sauciare. H Duos quippe hostes habet Ecclesia, adulationes et blasphemationes. A Duo enim genera hostium maxime cauenda sunt, scilicet qui bona dicunt malo animo, de quibus dixit supra: qui uolunt mihi mala; et qui mala dicunt, dolose laudando, de quibus hic


22 Exsultent et letentur super te omnes querentes te: Et dicant semper: Magnificetur Dominus qui diligunt salutare tuum.

C Exsultent, scilicet iusti, et letentur in gaudio eterno. Super te, H id est in Christo. C Qui diligunt,  id est qui me spiritali caritate perquirunt. H Magnificetur Dominus in membris, magnificetur populus sanctorum et glorificatur in eis Deus. Unde dixit: uideant opera uestra bona, et glorificent Patrem in celis . A Isti igitur qui Christum diligunt salutare nostrum, semper dicant: euge, euge, non ut mali, me laudando, sed te Patrem magnificando in me.


23 Ego autem mendicus sum et pauper Dominus sollicitus est mei.

H Egenus dicitur, qui aliquid habet et aliquo indiget; pauper qui nichil habet; inops, id est sine opere. C Pauper dictus Dominus de nostro; diues de suo, qui ideo indigentiam humanitatis assumpsit, ut abundantie sue nos faceret esse participes.  A Sed uide pauperum consolationem, Dominus sollicitus est pro eis; secuti sunt.


24 Adiutor meus et protector meus tu es Deus meus ne tardaueris.

C Adiutor et protector cum dicit, ostendit patientiam diuersarum passionum. Unde et ipse psalmus fecit initium, qui et eodem fine concluditur; quapropter totus uirtuti patientie merito deputatur.



ORATIO EX PSAL. XXXIX.

Exspectatio tuorum unica famulorum Deus, quem uenturam in mundum caput libri principalis edocuit, insere, precamur, legem tuam in medio cordis nostri, ut tuas iustitias nuntiantes, ab imminentibus periculis eruamur. Qui cum Patre, etc.



PSALMUS XL.



ARGUMENTUM PSAL. XL.

C uox Prophete beatum predicantis elemosyne largitorem; et de passione ac resurrectione Christi.


TT. In finem psalmus Dauid.

C Titulus iste iam notissimus est, sed magnificat hunc psalmum, quod in quadragenario numero noscitur collocatus; qui calculus emundationi et purificationi frequenter aptatur.


1 Beatus qui intelligit super egenum ÷ et pauperem .. In die mala liberabit eum Dominus.

A C Beatus qui intelligit, id est ut etiam non petentibus pauperibus offeratur eleemosyna. Nam qui petenti tribuit, bonum opus efficit; qui uero tacentem pauperem intelligit, beatitudinem sine dubitatione  conquirit. Quem Dominus liberabit in die malo, id est in die iudicii, qui malus dies dicitur malis, quia peccatoribus tunc debita pena persoluitur.


2 Dominus conseruet eum et uiuificet eum: et beatum faciat eum in terra: Et non tradat eum in animam inimicorum eius.

C Conseruet, dixit, id est inter mala seculi perire non sinit, sed ad suam gratiam perducit. uiui proprie dicuntur, qui se a Christiana fide non diuidunt. Et beatum faciet, utique in resurrectione, cum eum in dextera collocabit, et in patriam beatorum admittit. H Et non tradat in manus uel animam, id est, in potestates diaboli, qui credulitati nostre semper inimicus existit. A H uel in terra,  id est ecclesia, uel etiam hic uiuentem in spe.


3 Dominus opem ferat illi super lectum doloris eius. Uniuersum stratum eius uersasti in infirmitate eius.

H. Opem ferat illi, hoc est adiutorium prestet illi, in lecto doloris, id est in infirmitate carnis, qui in delectatione sua quasi quodam lectulo sauciatur. Stratum eius, corpus hic pro stratu accipitur. C Quod hic diuersis calamitatibus uersasti, inquietasti et afflixisti, ut eterne beatitudinis requiem consequatur, sicut factum est in Iob.


4 Ego dixi: Domine, miserere mei: Sana animam meam, quia peccaui tibi.

C Exclamat Propheta pie trepidus, ut ipse misericordiam  Domini consequatur. Sana animam, omne enim peccatum morbus est animarum, quo crescente salus interioris hominis dissipatur. H uel hic Propheta immutat ordinem, et deinceps in persona Christi loquitur, qui animam populi sui sanari a peccato petit.


3 Inimici mei dixerunt mala mihi: Quando morietur et peribit nomen eius

C Inimici uero dixerunt mala in passione Christi, quando falsa locuti sunt. Necesse non erat ut impii mendacia cogitarent, qui diabolo auctore fremuerunt. Quando morietur, uerba sunt dementium Iudeorum, ut Caiphas ait: Expedit ut unus moriatur pro populo . Periit nomen  eius, sed ipsis utique qui ei credere noluerunt.


6 At si ingrediebatur ut uideret uana loquebatur cor eius: Congregauit iniquitatem sibi.

C Tempus illud Dominice passionis exponit, quando Iudas non ad uenerandum Dominum, sed ad prodendum dolosus intrabat. uana loquebatur populus Iudeorum, quando de illius morte crudeliter tractauit. H Congregauit cor eius iniquitatem  sibi, dicendo: Sanguis eius super nos .


7 Egrediebatur foras: Et loquebatur in idipsum.


8 Aduersum me susurrabant omnes inimici mei:  Aduersum me cogitabant mala mihi.

C Egressa est foras, ab arcano recto fidei plebs Iudaica, que intus stare non poterat, quia incredulitate fidei a fidelibus discrepabat. Loquebatur in idipsum, scilicet uanitatis, id est infidelitate quam introibat a ueritatis sinu exeundo; loquebatur uana et falsa, et ita loquebatur in idipsum quod ingressus fuit; scilicet dolum et falsum, que ingressus fuit. Malus ingressus, malus egressus.

C Susurratio est oris paruissimus sonus, sineque aliqua uocis distinctione confusus sermo, tractus ab apibus, quarum uox prolata susurrus est; quod inter illos euenit qui ore inuicem in auribus murmurabant. Omnes inimici, id est supradicti Iudei, qui semper cogitabant contra Dominum mala.


9  uerbum iniquum constituerunt aduersum me: Nunquid qui dormit non adiiciet ut resurgat?

uerbum iniquum, quando clamabant Pilato: Si hunc dimittis, non es amicus Cesaris . Constituerunt, id est diffinierunt. H Dicentes: Tu accipe eum et crucifige. Nunquid qui dormit, C audiant Iudei, audiant et heretici illum qui dormit, ipsum sibi adiicere protinus ut resurgat, dicentem: Potestatem habeo ponendi animam meam, et iterum sumendi eam . Putabant enim Iudei quod, si eum occiderent, non resurgeret.


10 Etenim homo pacis mee in quo speraui ani edebat panes meos: Magnificauit super me supplantationem.

 C Hominem pacis, dicit Iudam, qui illi osculum pacis dedit, quando eum tradidit. In quo sperabam, id est in quo sperare putabar, quem antequam nasceretur cognoscebam. Magnificauit, quando, ignorantibus quis esset eis, eum ipse monstrauit.


11 ÷ Tu autem, Domine, miserere mei .. Et resuscita me et retribuam ei.

C Tu autem, Domine, humanitas rogat ibi hoc quod alibi diuinitas pollicetur, dicens: Soluite templum hoc, et in triduo suscitabo illud . Resuscita me, H scilicet a morte, Pater, Filium. Retribuam ei, quod factum est cum interitus debitus occupauit Iudam. Anticipauit ultio Iudam, cum eum interitus debitus sugillauit. uel retribuam  eis, scilicet A Iudeis. Quod factum nunc cernimus; habet enim una littera, ei; alia eis.


12 In hoc cognoui quoniam uoluisti me: Quoniam non gaudebit inimicus meus super me.

C In hoc cognoui, dilectionem Patris ostendit se in hoc cognouisse, quia gloriosa est resurrectio secutura. Quoniam uoluisti me, subaudis glorificari et exaltari. Quoniam non gaudebit inimicus, hoc erat quod dixit, quoniam uoluisti me, scilicet quoniam inimicus super eum gaudere non est permissus.


13 Me autem propter innocentiam suscepisti: Et confirmasti me in conspectu tuo in eternum.

H Maxima innocentia est, cum iustus pro impiis moritur. C Et nulla se contentione defendit. H Propter  quam innocentiam deuicta morte a Patre in celestibus susceptus est et confirmatus est in eternum. C Cuius potestas celo terreque imperat, cui omne genu flectitur celestium, terrestrium, et infernorum .


14 Benedictus Dominus Deus Isrel A seculo et in seculum: fiat fiat:

C Dominus autem benedictus est, et si omnes tacent, quia ille omne bonum non tanquam extraneum suscipit, sed ab ipso egreditur. A seculo, presentem mundum signat; et usque in seculum futurum uult intelligi, ubi iam omnia eterna consistunt. H Addit: Fiat fiat, hoc est quod Hebrei dicunt: Amen, amen.



ORATIO EX PSAL. XL.

 Nostrorum peccaminum mitis indultor, qui dignanter insinuas effugere diem malum, si misericordia subsequatur egenum, fer opem, quesumus, doloribus nostris, ut dum carnalia delicta clementer arguis, medicinam anime placabiliter largiaris. Per Dominum nostrum Iesum Christum, etc.



PSALMUS XLI.



ARGUMENTUM PSAL. XLI.

H uox fidelium Dominum desiderantium, C animeque sue dicentium, ne Deo adiutore in hoc seculo turbetur.


TT. In finem intellectus filiis Core.

C Filiis Core. Core Hebraice dicitur caluaria. Caluaria uero locus est ubi Dominus crucifixus est.  Quapropter filii Core merito dicuntur qui gloriosum tropheum celestis regis, id est signaculum crucis suscipere meruerunt. Et ideo psalmus hic homini conuenit Christiano, qui amore Domini et flamma Dominice caritatis accenditur, de qua re hic primus psalmus est, quem octogesimus tertius et centesimus tricesimus tertius subsequitur.


1 Quemadmodum desiderat ceruus ad fontes aquarum: Ita desiderat anima mea ad te, Deus.

C Quemadmodum desiderat ceruus, non immerito hoc animal comparatum est fidelibus, est enim primo innoxium, deinde uelocissimum, tertio siticulosum. H C Serpentes naribus trahit, quos ut uorauerit,  estuante ueneno ad fontem festinat. C Hoc nos admonet, ut quando uenena haurimus antiqui serpentis, ad fontem diuine misericordie festinemus. Fons enim semper irriguus est Christus; unde non dixit ad fluenta, quia siccari possunt; fons autem semper fluit. H Homo ergo Ecclesie, qui diu in actu uenenoso degebat, cum hunc gratia Dei uidens derelinquere cupit, clamat, quemadmodum, etc., ut penitentia ablutus, gloriam Dei uideat.


2 Sitiuit anima mea ÷ ad .. Deum + fortem: uiuum: Quando ueniam et apparebo ante faciem Dei?

H Sitiuit anima mea, non ad mortua simulacra, sed ad illum qui dixit: uiuo ego dicit Dominus . C. Quando ueniam, quia tunc manifestus apparebit, quando nos in iudicio suo misericorditer  inspexerit. H uel quando ueniam, quando e it tempus, ut cum sanctis in claritate tua te uideam , et ita ante conspectum diuinitatis apparebo, te uidens sicuti es, quia Ecclesia uult dissolui a corpore, et esse cum Christo .


3 Fuerunt mihi lacryme mee panes die ac nocte: Dum dicitur mihi quotidie: Ubi est Deus tuus?

H Quomodo potest de lacrymis panis fieri? potest, quia sicut corpus satiatur pane, ita anima per lacrymas, quia exinde se habere sperat remissionem peccatorum. C Diem, prosperitatem; noctem uero debemus accipere tristitiam. Per hec duo omne tempus huius uite indicatur. Dum dicit mihi quotidie, hoc enim dicebatur assidue persecutionis tempore  Christianis: Non est qui uos uindicet; sustinete que uolumus, que iubemus, et uidete an Deus uester uos liberet.


4 Hec recordatus sum et effudi in me animam meam: Quoniam transibo in locum tabernaculi admirabilis usque ad domum Dei.

C Dum hec que improperabant mihi, uel etiam que mihi imputabantur delicta cogitarem, animam meam in lacrymas subita inundatione profudi. Anima in se funditur, quotiens compuncta instinctu Dei in semetipsam reuertitur. Sequitur cur se funderet, quoniam ingrediebatur in locum tabernaculi, hoc est in Ecclesiam presentem, ubi amplius gemebat; differri adhuc illam celestem Hierusalem. H In qua  sunt multi admirabiles, uirtutibus sacris pollentes, qui edificati supra fundamentum apostolorum tamquam una domus, habentur, in quam iste mente ingrediens, effudit animam.


5 In uoce exsultationis et confessionis: Sonus epulantis.

C Quomodo illuc ire sanctissimus ambiebat? In uoce, scilicet, exsultationis et confessionis. Exsultatio, ad psalmodiam respicit. Confessio, ad peccata deploranda. Que duo efficiunt Christianum perfectum. Sonus epulantis, diffinitio breuis; quid sit exsultatio et confessio, quia est sonus epulantis. Nam sonus iste animam pascit, et epulas suaui delectatione concedit.


6  Quare tristis es anima mea? Et quare conturbas me?

C Loquitur filius Core, id est filius crucis, dicens ad animam suam: Quare tristis es, id est, quare me tua afflictione conturbas? necesse est enim, ut te tristis ac mesta, infirmitas corporis mei turbetur, dicam tibi salutare remedium.


7 Spera in Deo quoniam + adhuc .. confitebor illi: Salutare uultus mei et Deus meus.


8 Ad meipsum anima mea conturbata est: Propterea memor ero tui de terra Iordanis et Hermonim a monte modico.

C Spera in Deo, quia spes eius omnia commutat in melius. Ne forte autem dicat anima: Quomodo  possum sperare in eum, dum mihi mea infirmitas obsistit? Dicit Filius crucis, id est, homo carnem crucifigens cum uitiis et concupiscentiis : respondendo anime sue. Confitebor illi, id est, de peccatis meis penitentiam geram ut tui deuotione impediri non possim. Sed cui confiteris: Illi qui est salutare uultus mei, hoc est Christus.

H. Turbatam dicit animam suam ob recordationem delictorum priorum. Propterea memor ero tui. H Memor fuit anime sue iste penitens in humilitate penitentie, et non se eleuat magnum gloriando, sed efficit paruulum penitendo. C Dicit etiam unde memor erit, id est de terra Iordanis, quod interpretatur descensio, quia ibi Dominus descendit in fontem, quem nobis consecrauit, et significat  baptismum in quo peccata remissa sunt. Memor est igitur Domini, de beneficio baptismi et renuntiatione diaboli; unde addit: et Hermonim. Hermon paruus est mons iuxta Iordanem, et interpretatur anathema, quod dicit hoc diabolo, ut sit ab eo anathema, quando ad Deum uenerit uera penitentia. A monte modico, quia Deus non elegit superbum sed humilem. A monte igitur modico, qui est Hermonim, memor est Domini, qui se non extollit


9 Abyssus abyssum ÷ in .. uocat. In uoce cataractarum tuarum.

C Abyssus et cataracte Greca sunt. A C Duabus enim abyssis duo Testamenta significantur, id est  Nouum et uetus, que se mutua attestatione confirmant, quando uetus Nouum predicit. H Ut ibi prophetam uobis suscitabit Dominus . Nouum uero uetus commemorat, ut Paulus. Bibebant autem de petra, petra erat Christus . C Cataracte prophete et apostoli sunt, quia sicut aquarum multitudo per cataractas euomitur, ita de ore ipsorum Domini precepta manauerunt.


10 Omnia excelsa tua et fluctus tui: Super me transierunt.

C Excelsa uero et fluctus Scripturas sacras intelligamus. Hec ergo dicit iustus super se transisse, quia in eorum notitia, auidus perscrutator se immerserat.


11  In die mandauit Dominus misericordiam suam: Et nocte canticum eius.


12 Apud me oratio Deo uite mee: Dicam Deo susceptor meus es.

H In die mandauit Dominus, id est in luce sanctarum Scripturarum promisit suam misericordiam. Et nocte canticum, id est in tribulatione positis, ipsam misericordiam ostendit. A uel in die, id est prosperis precepit Deus misericordiam suam intelligere et aliis facere, et nocte precepit canticum, id est in aduersis exsultationem. Unde Apostolus: In tribulationibus gaudentes . C uel in die prosperitatis docet eam, sed nocte tribulationis eam manifestat clarius.

C Apud me oratio, ac si diceret, intra me sacrificium  est quod offeram Deo, quod est utique oratio quam Deus non spreuit. Dicam Deo, etc., id est cum me gratia baptismatis susceperis, de tuis beneficiis te laudans, semper susceptorem uoco.


13 Quare oblitus es mei? Et quare contristatus incedo dum affligit me inimicus?

C Quare oblitus es mei, dicit uir sanctissimus more humano, ac si dicat, cur tandiu differs ut me non inducas in illam patriam, quam sanctis tuis pollicitus es. Quare contristatus incedo, utique contristamur, quando flagella in hoc mundo sustinemus. Dum affligit nos inimicus, id est diabolus, cum fraudulentis subreptionibus suis nos tentat, quando carnis uitia inuito ac repugnante animo sustinemus.


14  Dum confringuntur ossa mea: exprobrauerunt mihi. Qui tribulant me + inimici mei ..

C Franguntur ossa, dum uirtus patientie nostre affligitur, hoc irrident uidentes inimici, et uelut aliquem probrosum abominantur. H uel ossa fortiores in Ecclesia sunt, qui, dum scandalis et diuersis suppliciis urgentur, simplices uidentes contristantur. A H Unde et inimici Ecclesie, bonis Christianis exprobrant in martyribus uel confessoribus, dum a Deo uel occidi uel tribulari permittuntur.


15 Dum dicunt mihi per singulos dies. Ubi est Deus tuus?  Quare tristis es, anima mea, et quare conturbas me?

H Dum dicitur mihi per singulos dies, ac si dicat sanctus ad Christum. Cum ego te per penitentiam et afflictionem corporis animeque, Christe, placare desiderarem, inimici mei quasi incassum hoc facere me dicebant, aientes: Ubi est Deus tuus ? nescientes illa occulta que preparauit Deus diligentibus se. C uel hoc dicunt in passione martyres, quod ipsis a persecutoribus improperetur ubi sit Deus eorum. H Quare tristis es, quia meum desiderium prolongatur. Repetita confortatio est contra tribulationes frequentes.


16 Spera in Deo quoniam + adhuc .. confitebor illi: Salutare uultus mei + et .. Deus meus

 H Spera in Deo, quoniam adhuc confitebor illi. In ipso nostra sit spes semper attenta, ipse omnes fluctus mitiget, ipse nos conseruet in tentationibus, ipse sitim nostram sua contemplatione saciet, nosque uultus sui salutari uiuificet.



ORATIO EX PSAL. XLI.

uultus nostri mirificum salutare, quem anime fidelium ardenter sitiunt seruulorum, tribue, ut dum te  requirimus, inuisibiliter te intra pectoris nostri tabernaculum collocemus. Per Dominum nostrum Iesum Christum Filium tuum, etc.



PSALMUS XLII.



ARGUMENTUM PSAL. XLII.

C uox Ecclesie orantis: ut in nouissimo examine  ab infidelibus diuidatur, et de suo introitu ad Deum.


TT ÷ In finem Psalmus Dauid ...

C Psalmus  signat melos celestium uerborum. Dauid autem fortissimum, ac desiderabilem nobis indicat Saluatorem, ad quem de persona fidelissimi Christiani psalmus iste dirigitur, dum mens et intentio eius ad ipsum desideranter aptatur.


1 Iudica me, Deus, et discerne causam meam, Deus, de gente non sancta: Ab homine iniquo et doloso erue me.

C Iudica me, Deus. Non enim petit Propheta peccata sua discuti, sed ab iniquorum consortio liberari. Esset enim periculosum dicere: iudica me, nisi addidisset: discerne causam meam, id est diuide  permistionem meam ab impiis. De gente non sancta, id est de peruersis, uel male uiuentibus. Iniquus est qui male facit aperte. Dolosus est, qui occulte machinatur malum. Erue me ne uita mea ab eis corrumpatur. Et possunt hec omnia ad futurum exponi iudicium. H Nemo uero magis iniquus atque dolosus, quam ille qui iniquitatis inuentor atque emulator est sanctitatis, id est diabolus.


2 Quia tu es Deus, fortitudo mea: Quare me repulisti, quare tristis incedo: dum affligit me inimicus?

H Scio me infirmum et fragilem, nec sentio me habere aliquam fortitudinem qua eruar, nisi tu me saluaueris. Tunc nos repellit Christus, cum peccauerimus. Tristis incedo, propter peccata mea. Et ideo  affligor in tentationibus uariis ab inimico diabolo, qui superius homo iniquus dictus est. Unde quia me conturbant tenebre peccatorum, ad te qui lux es mundi confugio supplex.


3 Emitte lucem tuam et ueritatem tuam: Ipsa me deduxerunt et adduxerunt in montem sanctum tuum et in tabernacula tua.

C Petit Propheta ut Pater mittat Filium ad iudicandum, qui est lux et ueritas, ut cum ille uenerit, omnis meror confusionis abscedat a sanctis eius, et eterne beatitudinis gloriam consequantur. H Ipsa me deduxerunt, ab errore peccati, et adduxerunt in Ecclesiam per fidem. C. Tabernaculum, etiam ipsam Ecclesiam; et mons, Christum significat. H uel,  eterna tabernacula in celis, ad que, qui fuit in monte, Christo per fidem ueniet.


4 Et introibo ad altare Dei: Ad Deum qui letificat iuuentutem meam.

C Altare enim dictum est quasi alte are, ac si dicat: H Ibi introibo, ubi iam non uitulos et arietes exhibeam, sed memetipsum hostiam uiuam Deo offeram. Ad Deum qui letificat iuuentutem meam. C Iuuentutem hic pro nouitate ponit uite, quia Dominus omnia reparans de uetustate defecta, in nouitatem firme fidei iuuentutis reddidit ualidissimam firmitatem credentibus.


5 Confitebor tibi in cithara, Deus, Deus meus: Quare tristis es anima mea, et quare conturbas me?

 C In cithara uero confitetur, qui mundi huius aduersitatem sustinens, a laude Dei non recedit. H uel qui carnem suam mortificat, in cithara laudat. Quare tristis es. C Frequenter admonet tristitiam fugiendam istius seculi, quoniam bonis rebus semper aduersa est. Per hanc enim robor patientie frangitur, caritatis lumen exstinguitur, spei desiderium uirtusque mollescit, et omnis uita confunditur. Tristitia uero de peccatis amplectenda est, quoniam ad perpetuam sospitatem dirigit.


6 Spera in Deo quoniam + adhuc .. confitebor illi: Salutare uultus mei + et .. Deus meus.

H Spera in Deo, ipsum confitetur, ab ipso peccata sua postulat dimitti, ipsumque salutare uultus sui dicit, quem et nos confitentes exposcimus, ut mereamur  eius luce illuminari, uia dirigi, ueritate corrigi, uita locupletari.



ORATIO EX PSAL. XLII.

Te fontem luminis perpetui, omnipotens Deus, inuocamus et quesumus ut emissam ueritatem tuam cordibus nostris noue nos lucis claritate perfundas. Per Dominum nostrum Iesum Christum, etc.



PSALMUS XLIII.



ARGUMENTUM PSAL. XLIII.

C uerba martyrum, siue confessorum, precantium ut in futuro iudicio de inimicis uindincentur.


TT. In finem filiis Core ÷ ad .. intellectum.

C Quid significent filii Core, sufficienter iam dictum est; nunc autem ad intellectum, hoc est ut intelligamus illum, qui initium sumpsit secundum  carnem ex tempore ante secula genitus. H A C Ubi enim in titulis ponitur, intellectus, spiritualem intelligentiam querendam esse demonstrat.


1 Deus, auribus nostris audiuimus: Patres nostri annuntiauerunt nobis.

C Deus auribus nostris audiuimus. uerba hec accipienda sunt dicta in persona martyrum siue confessorum, ac si dixisset H per spiritalem sensum se cognouisse, iuxta illud: Qui habet aures audiendi audiat. Patres apostolos et prophetas uocauit; quorum annuntiatione renati sumus ad uitam.


2 Opus quod operatus es in diebus eorum: Et in diebus antiquis.

A C Opus quod operatus est Dominus in diebus  antiquis, hoc est, quando Isreliticum populum illesum per maris Rubri fluenta transduxit.


3 Manus tua gentes disperdidit et plantasti eos: Afflixisti populos et expulisti eos.

C Per manus  significatur potestas. Dispersit enim potestas Dei gentes, quando euntibus Amorrheis et Getheis de propriis terris, Hebrei in eorum sedibus sunt plantati . Afflixit autem populos, cum, canentibus tubis sacerdotum, muri Iericho corruerunt, quos tunc de ciuitate constat expulsos.


4 Nec enim in gladio suo possederunt terram Et brachium eorum non saluauit eos

C Ne putarent Hebrei se fuisse triumphatores suis uiribus, ideo dixit: non enim in gladio suo. Brachium  pro robore dicimus, quoniam ipso dimicante pugnatur, sed eorum brachium non ab inimicis suis eos liberauit, quos specialiter uirtus diuina saluauit.


5 Sed dextera tua et brachium tuum et illuminatio uultus tui: Quoniam complacuisti in eis.

C Dextera enim signat prosperam partem; brachium fortitudinem; illuminatio, consilium: Que Dominus communiter confert, quando preliantibus uictoriam dignatur donare. Complacuit in illis, quando illa sola gens de toto mundo electa est, de qua Saluator aduenit.


6 Tu es ipse rex meus et Deus meus: Qui mandas salutes Iacob.

 C Tu es ipse rex, id est tu ipse: non alius est Dominus et Saluator, cui nomen regis manifestum est conuenire. Addit uero; et Deus meus, ne dubitares Dominum Iesum Christum esse illum qui mandauit salutem Iacob, quando audiuit per angelum: iam non diceris Iacob, sed Isrel , id est uir uidens Deum. A uel, per Iacob populus Isreliticus intelligitur, cui Deus mandauit salutes corporales quasi per alium, scilicet angelum non per se. A C Mandare, enim est per aliquem alium precipere uel facere. A Sic Deus antiquis patribus non per se et suam essentiam uisus est, sed per aliquam creaturam uiderunt eum et saluabantur.


7 In te inimicos nostros uentilabimus cornu: Et in nomine tuo spernemus insurgentes in nobis.

 C Hoc enim quod uentilandi sunt inimici cornu, H id est in Christo, eo quod C hostis est antiquus spernendus; ad iudicium futurum pertinet, ubi talis est uictoria, ut probentur subruisse omnia certamina. H A cornibus aliquid uentilatur, sic Sedechias factis duobus ferreis cornibus aiebat: Sic uentilabo totam Syriam . Cornu uero nostrum Christus est, idem et nomen Patris, in quo aduersarii nostri uel uentilantur uel spernuntur.


8 Non enim in arcu meo sperabo: Et gladius meus non saluabit me.

C Arcus enim est presidium bellatoris, in quomens  humana confidit; in gladium uero plus presumit, sagitta enim sepe incassum mittitur; ensis uero certius operatur mortis effectum, sed nec in eo confidit multitudo sanctorum, sed in protectione diuina. Cuius rationem subdit.


9 Saluasti enim nos de affligentibus nos: Et odientes nos confudisti.

C Non est dubium apud sanctos, se liberari in secundo aduentu Domini a persecutione spirituum pessimorum, qui eos hic multiplicibus insidiis affligebant. Confundentur etiam qui beatos oderunt, quando illi eterna pena damnantur, iusti regna celorum recipiunt. A C Saluasti enim, pro saluabis dixit, propter certitudinem futuri in cognitione Prophete. C uel confidentia fidei futura pro preteritis  dicunt, quoniam apud eos non est dubium quod absolute norunt esse uenturum.


10 In Deo laudabimur tota die: Et in nomine tuo confitebimur in seculum. Diapsalma.

C Qui dicunt laudabimur; in futuro se profitentur esse predicandos. Tota die, perpetuum tempus ostendit, quod non habet noctem. Confitentur in seculum, qui preconia Domini hic iugiter personare contendunt. H In Deo dicit, quia ipse est laus et gloria nostra, et in nomine suo Christiani dicimur, et in tali nomine confitebimur.


11 Nunc autem repulisti et confudisti nos: Et non egredieris ÷ Deus .. in uirtutibus nostris.

C Dicendo enim martyres, nunc autem, significant  de futuris temporibus se ante dixisse, quia nunc presens est tempus. Repulisti, id est dilationem nobis fecisti de illa futura beatitudine quam nobis promisisti. Confudisti, illa gloriosa confusione, quam martyres subeunt, cum diuersis iniuriis affliguntur, fustibus uerberantur, et uelut criminibus obnoxii, morti mancipantur. Nunc etiam non egredietur Deus in uirtutibus martyrum cum eos tribulationibus subdit, et diuersis passionibus subiacere concedit.


12 Auertisti nos retrorsum post inimicos nostros: Et qui oderunt nos diripiebant sibi.

C Auerti enim, est hostem fugere carnalem. H Debemus enim inimicos nostros ante nos, id est ante oculos nostros habere, ut sciamus quid cauere  debeamus. Diripiebant sibi. C Hoc solet effugatis euenire ut in direptionem cadant qui hostibus suis minime preualeant resistere. H Diripiebant persecutores martyres, cum plagis et reliquis tormentis eos uexabant. A uel nos, quia sumus retro quasi uicti. Illi autem persecutores ante, quasi uictores nos irrident et torquent


13 Dedisti nos tanquam oues escarum: Et in gentibus dispersisti nos.

C Esca enim luporum est ouium mansueta simplicitas, que martyribus merito comparatur, qui occidi a persecutoribus sine concertatione acquiescunt. Et in gentibus, traditi martyres libertatem suam cum patrimoniis perdiderunt.


14  uendidisti populum tuum sine pretio: Et non fuit multitudo in commutationibus eorum.

H Usque huc locuti sunt martyres, nunc de Iudeorum populo dicunt, quibus dictum est: In peccatis uestris uenditi esti . Ideo sine pretio, quia non est effusus sanguis Agni pro eis. H Non fuit multitudo in commutationibus eorum. C Commutatio est data rei equalia consequi. H Sed hic uilior erat merces que fuit uendita quod precium, ideo non est commutatio facta. Nam Dominus populum quem non auro, sed comparauit proprio sanguine , id est humanum genus in peccatis iacens liberauit.


15 Posuisti nos opprobrium uicinis nostris: Subsannationem et derisum his qui sunt in circuitu  nostro.

C Cum dicit posuisti, ostendit immobilem passionem, qua sancti a uicinis, id est persecutoribus patiuntur. Opprobrium contra probum positum est. Nam sicut omnia proba decora sunt, sic indecentia opprobria sunt. Derisus uero uox est confusa letitie, insultationem suam denuntians immoderata hilaritate. Qui sunt in circuitu nostro, infideles et perfidos exponit illis uerbis.


16 Posuisti nos in similitudinem gentibus: Commotionem capitis in populis.

C Martyres enim positi sunt in similitudinem Christi, quando eos gentes paribus penis affligebant. Commotio capitis et martyribus contigit  cum eos iniqui blasphemabant H cum irrisione, uel capitis commotione. Sed et si quis nunc, o Iesu, in te pie uiuere uoluerit, protinus iniqui blasphemant cum irrisione uel capitis commotione.


17 Tota die uerecundia mea contra me est: Et confusio faciei mee cooperuit me.

H Dominus hec in assumpta carne loquitur, quia tota die uerecundiam pro nobis patiebatur Christus, atque confusionem etiam, usque ad ipsum patibulum crucis. C Solet uerecundia ad momentum uenire, et breui tempore sedata discedere, ista uero grauissima fuit, que iugiter permanebat.


18 A uoce exprobrantis et obloquentis: A facie inimici et persequentis.

 H A uoce exprobrantis, cum diceretur ei: Si Filius Dei es, descende de cruce. A facie inimici, id est Iude; et persequentis, populi Iudei. C Exprobrare, est in faciem maledicere; obloqui, absenti detrahere et dolose aliquem sermone mordere.


19 Hec omnia uenerunt super nos: nec obliti sumus te, Et inique non egimus in testamento tuo.

H Hec omnia, uox martyrum, omnia que tu, Domine, pertulisti: et nos eadem pertulimus. Nec obliti sumus, sed te semper confessi sumus. Et inique non egimus, id est fideliter predicauimus testamentum tuum, et fideliter uiximus in testamento.  Nec obliti. C Nam qui illum mente retinent, eius testamentum nesciunt obliuisci.


20 ÷ Et .. non recessit retro cor nostrum: Et declinasti semitas tuas a uia tua.

C Retro redit cor eorum qui de Domini bonitate desperant; quod isti minime fecerunt, qui spem in Domino habere probati sunt. uia enim a uiolentia nuncupatur. Semita hic in malo posita est, eo quod dicit nostras. Recte enim humane semite, id est uoluptuosi et umbrosi calles quos ambulat humana fragilitas, a uia superna diuise dicuntur, quia ille ducunt ad mortem, hec uia ducit ad sospitatem desiderabilem. A uel declinasti, id est repulisse uideris nostris persecutoribus semitas nostras bonas, quas ambulamus in tribulationibus, in eo quod sequitur.


21  Quoniam humiliasti nos in loco afflictionis. Et cooperuit nos umbra mortis.

H Humiliati sumus in loco afflictionis, id est in corpore isto, in quo uersamur et affligimur propter Christum. C Umbra mortis uite istius transitum dicit, qui sanctis et peccatoribus probatur esse communis. Illa uero mors uera est, qua impii eterna damnatione puniuntur. H Etsi enim sancti hic affliguntur et morti destinantur, uiuunt tamen Deo; ideo hec mors umbra mortis, non mors est.


22 Si obliti sumus nomen Dei nostri: ÷ Et .. si expandimus manus nostras ad Deum alienum.

 H Si obliti sumus nomen Dei, id est Christum. Si expandimus manus ad Deum alienum id est ad idolum.


23 Nonne Deus requiret ista? Ipse enim nouit abscondita cordis.

C Nonne, cum pondere pronuntiandum est, quoniam grauissimum est apud Deum, si in eius religione peccetur. Requirere autem solemus, quando illa desideramus agnoscere, que nostram nouimus conscientiam non tenere. Hoc in Deo non est, quia omnia nouit; sed dicitur requirere, dum pro eis nos puniens, facit eorum nos recordari. Et quia agebatur de religionis affectu, qui in corde magis quam corporis deuotione geritur, addit, ipse nouit cordis abscondita. A Et que sint illa: sequitur.


24 Quoniam propter te mortificamur tota die:  Aestimati sumus sicut oues occisionis.

C Morte uero affici est: per longas passiones presentis uite exitum pro Christo reperire. Tota die: non per momentaneam mortem, sed per uniuersum uite tempus protractum nobis fidelium declarat exitum pro Christo. Ouis enim non habet arma, nec dente contendit, sed manibus latronis patienter acquiescit. Sic famuli Christi sicut ouis estimati sunt mori, quoniam sine contentione aliqua uidebantur occidi.


25 Exsurge, quare obdormis, Domine? Exsurge ÷ et .. ne repellas in finem.

C Non autem Deo conuenit exsurgere: qui nunquam noscitur posse dormire, sed humano usu dicitur  dormire, quando nostra exspectatio diuina dispensatione elongatur. Repetitur exsurge, ut quibus uidet pericula crescere, non tardet subuenire. Ne repellas in finem, id est ubi sunt premia beatorum, ubi martyribus corone preparantur. H In finem: mortis eterne scilicet.


26 Quare faciem tuam auertis? Obliuisceris inopie nostre et tribulationis nostre?

H Auertit Deus faciem ad tempus, ut probet electos suos. C Obliuisceris inopie, hoc est: cui consueueras subuenire, quam sic in aliis amas: ut te inopem dicas. Addidit tribulationis nostre. Cuius tribulationis clemens semper Christus inspector est.


27 Quoniam humiliata est in puluere anima nostra: Conglutinatus est in terra uenter noster.

 C Humiliauerunt se in puluere, qui cinere super se sparso: animas suas discruciant ad recordationem peccatorum. H Conglutinatus est in terra: cum caro infirmatur, sed sensus est intentus in celestibus.


28 Exsurge, adiuua nos: Et redime nos propter nomen tuum.

C Exsurge, non ad dormitionem: sed ad resurrectionem est potius applicandum, in qua destructa agnoscitur humana captiuitas. Illo enim resurgente adiuti sumus, non propter meritum nostrum, sed propter nomen suum. Ideo Saluator dicitur, quia per gratiam sue pietatis saluat infirmos.



ORATIO EX PSAL. XLIII.

 Exsurge, Domine, in auxilium nostrum, et erue nos ab opprobriis uiciorum: et qui coram patribus nostris inimicarum gentium regna uicisti, a persequentibus inimicis uultus tui illuminatione nos eripe. Per Dominum nostrum Iesum Christum, etc.



PSALMUS XLIu



ARGUMENTUM PSAL. XLIu.

C Propheta Spiritu sancto repletus, incarnationem Domini Christi se eructare promittit, et mysticis uirtutibus sponsam Christi describit Ecclesiam.


TT. In finem pro his qui commutabuntur filiis Core ad intellectum. + Canticum pro dilecto ..

C In finem: perfectionem significat, hoc est Dominum Christum. Filii Core: id est filii crucis, qui  commutabuntur transiendo de tristitia huius mundi ad gaudia eterna. Canticum, textum psalmi significat: pro dilecto, id est Domino Christo, de quo Pater dixit: Hic est dilectus Filius meus . Istius nunc spirituales nuptie referuntur.


1 Eructauit cor meum uerbum bonum: Dico ego opera mea regi.

C Eructare dicimus, quando satietas ciborum digestiones saluberrimas euaporat. Unde iste uir sanctus celesti largitate satiatus eructauit, unde fidelis populus abundantissime pasceretur. Cor meum: sinum mentis intellige. uerbum bonum: Filium Dei uocat. Opera uero: opusculum prophete fuit, et psalmi huius decora contextio.


2  Lingua mea calamus scribe: uelociter ÷ scribentis ..

H Calamus scribe, scriba ipse Christus est, qui scripsit fidem, spem, et caritatem, in cordibus sanctorum. uelociter, hoc est, quod non tardantur que dixerat, sed uelociter adimplentur.


3 Speciosus forma pre filiis hominum: diffusa est gratia in labiis tuis: Propterea benedixit te Deus in eternum.

C Speciosus dictus pre omnibus hominibus Christus est, non ex forma corporali, sed ueraciter humano genere pulchrior fuit, quia peccata non habuit. Illud enim recte speciosum dicimus, quod gratia mundissime puritatis ornatur. H Diffusa est gratia, quia lex per Moysen data est, gratia et ueritas  per Iesum Christum facta est . C Bene dictum est autem: Benedixit te Deus: a forma serui, que et passionem pertulit, et ad regna celorum peruenit. Propterea, quia diffusa est gratia in labiis tuis, gratia, scilicet predicationis. H Et etiam curationis: cum morbida uerbo curas, mare quiescere facis, Lazarum uocas et uenit, et omnia que loqueris, gratia labiorum tuorum perficiuntur.


4 Accingere gladio tuo: Super femur ÷ tuum .., potentissime.


5 Specie tua et pulchritudine tua: Intende prospere procede et regna.

C Gladium, hic sermonem diuine predicationis debemus accipere: femur incarnationem H accinctus Christus gladio, uerbo predicationis: diuidit  Filium a Patre, etc. Potentissime, non segniter, neque leuiter, sed uiriliter.

C Specie tua, hoc pertinet ad humanitatem Christi, pulchritudo ad deitatem. Intende, ut pereuntem hominem de celo miseratus aspicias. Prospere, quoniam erat humano generi liberationis beneficia prestiturus. C H Procede ut sponsus de utero uirginali. Regna, id est, in credulitate hominum: potentiam tue maiestatis ostende.


6 Propter ueritatem et mansuetudinem et iustitiam: Et deducet te mirabiliter dextera tua.

C Propter ueritatem, illud significat, quia ueritas de terra orta est . Mansuetudo monstrata est, quando in cruce pro persequentibus  orauit . Iustitia uero, quia precepta salutaria pius doctor infudit. Deducet, per cursum uite huius totius inoffensa conuersatione custodit. Mirabiliter, quia die tertia resurrexit. Dextera: potentiam uerbi significat.


7 Sagitte tue acute: Populi sub te cadent in corde inimicorum regis.

C Sagitte acute, sunt uerba Domini saluatoris salutariter corda hominum infigentia, que ideo uulnerant ut sanent. Acute pertinet ad transformationis celeritatem. Populi sub te cadent, non pedibus quibus corpora sustinentur, sed corde cadent in humilitatem: qui prius in elatione erecti erant. Inimicos Christi dicit, qui a superna lege dissentiunt contraria uoluntate.


8  Sedes tua Deus in seculum seculi: uirga directionis uirga regni tui.

C Hic enim sedes Dei ad iudicium pertinet futurum, in quo omnia ueraciter examinantur. uirga: regulam significat diuine equitatis, ista enim uirga iustos regit, impios percutit: que ueraciter recta dicitur, quia nulla prauitate curuatur. uel fortitudo inuicta et inflexibilis disciplina, uirga est directionis. Et clarius que sit uirga ista: sequendo ostendit dicens:


9 Dilexisti iustitiam et odisti iniquitatem: Propterea unxit te Deus Deus tuus oleo letitie pre consortibus tuis.

C Nemo enim perfecte diligit iustitiam, nisi qui et actus pessimos exsecratur. Unctus est Christus in  regem et sacerdotem. H Oleo letitie, id est resurrectionis et ascensionis. C Repetitio ista quod dicit: Deus Deus, preconium magne dilectionis ostendit. Pre consortibus dictum est, quoniam hanc benedictionem supra omne humanum genus Christus accepit, ut unctus singulariter ceteros ungere debuisset.


10 Myrrha et gutta et casia a uestimentis tuis: a domibus eburneis: Ex quibus delectauerunt te filie regum in honore tuo.

C Sanctum Domini corpus: quoddam deitatis cognoscitur fuisse uestimentum quia maiestas uerbi: oculis infidelium, uelamine carnis uidebatur abscondi. Ab hoc uestimento, id est, incarnationis arcano  congrue uenisse dicitur myrtha et gutta et casia. Myrrha mortem Christi significat. Gutta que dicitur ammoniaca, incarnationi Domini comparatur. Casia que a nostris fistula dicitur, crescit in aquosis locis, significatque aquas baptismatis. Ebur est os elephantis, qui temperanter sue femine commiscetur, et secunda coniuge non utitur. Hoc pudicis feminis aptum est: que in domibus eburneis mansisse noscuntur, dum per castitatem: precepta Dei secute sunt. Filie regum dicuntur: qui semetipsos regant et animas suas. H uel filie regum, id est apostolorum predicatione conuerse anime. A uel filie: Ecclesie sunt ab apostolorum predicatione fundate


11  Astitit regina a dextris tuis in uestitu deaurato: ÷ Circumdata uarietate ..

H Regina dicitur Ecclesia, et regina est que sua uitia regit uel peccata. C Que a dextris stetisse dicitur, quia dextera pars est honorabilis. Aurum ad caritatem debemus aptare. Ornatur uero Ecclesia etiam uarietate, quia auro apostolorum, argento prophetarum, gemmis uirginum, cocco martyrum, purpura penitentium.


12 Audi filia et uide, et inclina aurem tuam: Et obliuiscere populum tuum et domum patris tui.

C Dicit audi, scilicet prophetas qui incarnationem Domini cecinerunt. Filia prophetarum est Ecclesia dicta, quia eorum predicationibus nata est. H Et uide, oculo cordis. C inclina aurem, id est, honorabiliter  uerba prophete percipe. Obliuiscere, id est, desere conuenticula paganorum. Domum: Babyloniam dicit, id est mundum. Patrem diabolum, qui reuera illam domum confusionis possidebat.


13 Et concupiscet rex decorem tuum: Quoniam ipse ÷ est .. Dominus Deus tuus + et adorabunt eum ...

C Rex itaque iste, Saluator est, qui concupiuit Ecclesiam: in sorte diaboli constitutam. Ipse est Dominus Deus tuus, non ille quem patrem dicebas: qui te fecerat tenebrosam, sed qui pristinam submouens feditatem: pulchritudinem tibi contulit nuptialem, quem omnes populi adorabunt Christiani.


14 ÷ Et .. filie Tyri in muneribus: uultum tuum deprecabuntur ÷ omnes .. diuites  plebis.

C Tyrus interpretatur angustia. H Et significat animas in angustia positas, ille enim muneribus cordis adorat. Tunc uero in uultum Ecclesie, id est, in Christiani populi faciem intendimus, quando maiestatem Christi in angustiis positi: piis fletibus exoramus. Omnes diuites, non enim sola Tyrus, sed etiam totius mundi adunata diuersitas, ut sic uultus Ecclesie sit uel fides uel diuinitatis maiestas.


15 Omnis gloria ÷ eius .. filie regis ab intus: In fimbriis aureis circumamicta uarietatibus.


16 Adducenter regi uirgines post eam: Proxime eius afferentur tibi.

C Gloria est siquidem Ecclesie, quando filie principum siueiustorum conuertuntur ad Dominum,  et secreta se cupiunt cordis deuotione offerre. Ab intus enim est: in secreto sensuum se Christo offerre. Fimbrie sunt finitima uestium, per quas significatur extrema uita hominum: que auree dicte sunt, quia in fine tota perfectio est, ubi caritas plenissima uelut aurea reperitur. Circumamicta uarietate, propter uarias uirtutes fidelium dicit, quas superius exposuimus.

C Adducentur regi, uirgines, deinde uidue. Et uide in ipsis nominibus non minimam esse distantiam. uirgines enim dixit adduci, quia integritate corporis robuste sunt. uiduas uero dixit afferri, que plerumque fracte diuersis sollicitudinibus: corporis imbecillitate fatigantur. Afferentur igitur proxime Christo, hoc est uidue caste, que gradu inferiori  iunguntur. Nam cum uirginitas habeat centesimum fructum, ista sexagesima ubertate gloriatur.


17 Afferentur in letitia et exsultatione: Adducentur in templum regis.

C Merito ergo dictum est adducentur in letitia, quia ille fragilis sexus uicit grauissimas corporum passiones: que angelorum sunt ministeriis adducte, non solum in conspectum sed etiam in templum, id est, in penetralia regis, id est, in Ierusalem futuram, ubi uenisse: beatum gaudium est et gloriosa securitas.


18 Pro patribus tuis nati sunt tibi filii: Constitues eos principes super omnem terram.

C Pro patribus tuis. Nunc exponit quantum hec  sponsa profecerit, ut pro antiquis patribus, id est, idolorum cultoribus: nati sint illi filii apostoli: quos principes predicationis in toto terrarum orbe transmisit. Sed quantum sunt ista disparia, tantum laudatur Ecclesia. Illi enim erant seductores erroris, isti magistri ueritatis. Illi seminabant exitia, isti hortabantur ad uitam.


19 Memor ero nominis tui: In omni generatione et generatione.

H Ideo memores erunt nominis tui, quia semper te predicabunt apostoli, siue edificabunt in generationibus sanctorum. Siue populus Christianus apostolorum predicatione conuersus memor erit nominis Christi. Habet enim Romana translatio  memores.


20  Propterea populi confitebuntur tibi in eternum: Et in seculum ÷ seculi ...

H Ob eorum predicationem: confitebuntur Christo semper populi delicta. uel confitebuntur. A C id est in confessione symboli, id est quando symbolum in Ecclesie facie publice confitentur. A uel laudando confitebuntur in seculum seculi, hic et post hanc uitam in eternum. In seculnm seculi futura significat quando: omnis aduersitas conquiescit, et regnat sola iustitia, contrarietate diaboli deleta, tunc enim confitebuntur: gloriam Dei enarrando plene.



ORATIO EX PSAL. XLIu.

Christe Domine, uerbum Patris , custodi quesumus Ecclesiam  tuam uarietate gentium congregatam, ut dum te ex ipsa credulitatis iustitia corde puro diligimus: principatum eterni seculi cum patribus mereamur. Qui cum Patre, etc.



PSALMUS XLu.



ARGUMENTUM PSAL. XLu.

C uox fidelium, in perturbatione seculi Deo protectore nichil timentium.


TT. In finem filiis Core pro arcanis Psalmus.

C In finem: notum est quemadmodum ad Christum possit referri. Filii Core: Filii Christiani, ex quorum persona psalmus iste canitur. Pro arcanis: aduentum significat Saluatoris, quem mirabili secreto pro hominum salute disposuit.


1 Deus noster refugium et uirtus:  Adiutor in tribulationibus que inuenerunt nos nimis.

C Quam pulchra diffinitio, quasi interrogarentur Christiani: filii Core. Quid est Deus noster? respondeant: refugium et uirtus et adiutor. Refugium fidelium, quando eos de anime periculo liberat. uirtus, quando eorum mentes stabiliter ab iniquo errore custodit. Adiutor in tribulationibus, cum diuina misericordia nos in tribulationibus suscipit et defendit.


2 Propterea non timebimus dum turbabitur terra: Et transferentur montes in cor maris.

C Propterea non timebimus, quia in Christum credimus. H C Dum turbabitur terra, id est, generatio  Iudeorum, qui terrena sapiunt, et dum transferentur montes, id est, apostoli relictis incredulis Iudeis. In cor maris, hoc est ad predicandum gentibus transierint. C Et inspiciendum, quod aride terre perfidia Iudeorum, aquis uero falsis credulitatem gentium comparauit: ut illa corda in malum durata, hec uero euangelico sale condita cognosceres


3 Sonuerunt et turbate sunt aque eorum: Conturbati sunt montes in fortitudine eius. Diapsalma.

C De aduentu Domini sonasse dicit apostolos predicationes suas, quo tempore turbatas asserit, aquas, id est, innumeras gentes, que de tali fuerunt annuntiatione et miraculorum admiratione perterrite.  Conturbati sunt montes, id est seculi potestates, quando contra religionem Dei, leges sacrilegas pagani inferebant. In fortitudine eius, scilicet soni apostolorum: apostolorum enim grandisona predicatione totus mundus intremuit, et ad Domini se crudelitatem limpidato postea corde reuocauit.


4 Fluminis impetus letificat ciuitatem Dei: Sanctificauit tabernaculum suum Altissimus.

C Iste enim fluuius Christus est, et benedixit fluminis impetus, quia nichil palustre, nichil morosum cursus eius sustinet, cum se potentia diuinitatis eius infuderit. Tabernaculum Altissimi est Ecclesia, siue humani corporis gloriosa susceptio.


5 Deus in medio eius non commouebitur: Adiuuabit eam Deus mane diluculo.

 C Deus in medio eius, id est Ecclesie, non commouebitur. Commoueri enim non potest Ecclesia: que in solidissima petra, hoc est in Christo: noscitur esse fundata. Adiuuabit dixit, scilicet in seculi aduersitate laborantem. H Diluculo, id est, inspectione sancta quam merebitur cor mundum. uel mane, id est, boni operis principio, et hoc diluculo, id est, illuminatione Spiritus sancti


6 Conturbate sunt gentes et inclinata sunt regna: Dedit uocem suam, mota est terra

H Conturbate sunt gentes, scilicet uitiorum ac criminum. C Inclinata sunt regna, id est, humiliata sunt ad adorandum. Dedit uocem: per se predicando et per apostolos, ad quam necesse fuit tremefieri peccatores: qui terreni nuncupantur. uel gentes  idolatre: conturbate sunt: in subito sono predicationis incognite religionis.


7 Dominus uirtutum nobiscum: Susceptor noster, Deus Iacob. Diapsalma.

C Dominus uirtutum, utique cui uirtutes celestes seruiunt. Nobiscum, quoniam assumpta carne habitauit in terris. Susceptor: quando carnem pro infidelium salute suscepit. Dicit uero noster, non enim Deus solius Iacob, sed omnium qui simili fide deuoti sunt.


8 uenite et uidete opera Domini que posuit prodigia super terram: Auferens bella usque ad finem terre.

C uenite cum dicit, hortatur eos, ut fide Domino  proximentur: que non poterant uidere longinquum. H Opera Domini, id est, uirtutes Dei. C Prodigium dictum est, eo quod porro dicat. Quod factum est in Natiuitate Domini, quando uirgo peperit, et stella magis apparuit. Auferens bella, id est, quia in Natiuitate Domini: regnante Augusto: totus orbis legitur esse pacatus. H Omnia bella in aduentu Domini quieuisse: multorum narrat historia. uel pugnas uitiorum accipe.


9 Arcum conteret et confringet arma: Et scuta comburet igni.

H Arcum conteret, id est, occultas insidias spirituum malorum. Confringet arma, id est, presentes pugnas. Et scutum comburet igni, id est, consumet igne spiritali, phantasias diabolice excusationis,  defensionis peccatorum, uel protectionis. C uel de armis gentium, quibus fidem impugnabant et se defendebant: accipe, hec enim omnia confringentur dum ueritate uincuntur.


10 uacate et uidete quoniam ego sum Deus: Exaltabor in gentibus et exaltabor in terra.

C Hunc uersiculum loquuntur filii Core ex persona Domini. Merito illis dicitur, uacate: qui mundanis illusionibus armabantur, et diabolo seruiebant. Quoniam ego sum Deus, non ille qui uos prius armabat ad malum, sed qui exaltabor in gentibus et in terra, id est, in gente Iudea, quoniam terre supra: Iudeos comparauit.


11 Dominus uirtutum nobiscum: Susceptor noster Deus Iacob. + Diapsalma ..

 C Talem siquidem professionem ideo secundo repetunt filii Core, ut per eam nobis declararent liberationem prestitam fuisse. Deus Iacob ideo frequenter apponitur, ut uictoria Christiani populi declaretur, qui licet sit tempore posterior: primum tamen populum fideli deuotione transcendit.



ORATIO EX PSAL. XLu.

Perspicuum in imminenti tribulatione refugium misericors Deus, sanctifica impetu eterni fluminis habitaculum cordis nostri: ut te Deo uirtutum nobiscum operante, terrena prelia confutemus. Per Dominum nostrum, etc.



PSALMUS XLuI.



ARGUMENTUM PSAL XLuI.

C uox Ecclesie Deum laudantis, Ascensionemque  eius predicantis.


TT. In finem pro filiis Core psalmus.

C Loquuntur et in hoc psalmo filii Core, quos uexillo crucis mater signat Ecclesia. Commonentur itaque primo gentes, ut Domino laudes debeant personare, secundo Domini Ascensio et regnum eius sub breuitate describitur.


1 Omnes gentes plaudite manibus: Iubilate Deo in uoce exsultationis.

C Plaudunt uero manibus: qui elemosynas faciunt, egrotis seruiunt. Iubilare uero gaudere est, qui sermo dictus est a iuuando, id est, delectando: quando magnitudinem gaudii non articulatis sermonibus, sed confusa uoce proferimus. uox exsultationis  psalmodiam significat, que Deo pro nominis sui maiestate persoluitur


2 Quoniam Dominus excelsus terribilis: Rex magnus super omnem terram.

H Dominus excelsus dictus, quia celos ex potentia sua ascendit. C Rex magnus, quia rex regum et Dominus dominantium . Terribilis, quia iudicaturus est mundum, et ne tantum putaretur esse Iudeorum: rex dicit omnium terrarum.


3 Subiecit populos nobis: Et gentes sub pedibus nostris.

C Pedes hic significat sanctissimos predicatores, quibus populi merito et gentes esse subiecti dicebantur.


4 Elegit nobis hereditatem suam: Speciem Iacob quam dilexit. Diapsalma

 C Elegit nobis, subaudiendum est dare, ut qui uenerat ad saluandum Isreliticum populum: hoc magis gentibus pia largitate concederet. Speciem Iacob: Iacob lenticule et paruo commercio carnalium, spiritualem honorem assecutus est, hec ipsa est enim species Iacob quam Dominus dilexit, adeo ut et eadem facere uelit fideles suos: que ille mystica significatione sequenda premonuit, id est Deo offerendo terrena, et acquirendo celestia, sic enim uere Christiani dicimur. II uel de pulchritudine Iacob dilecti, id est de stirpe sua, apostolos elegit.


5 Ascendit Deus in iubilo: Et Dominus in uoce tube.

C Ideo Ascensio Domini in iubilatione esse dicitur, quia stupentes apostoli tale miraculum: ineffabili  cordis letitia replebantur. uoce quoque tube, uerba significat angelorum dicentium: uiri Galilei . uerba uero ista magno strepitu percussi eris fragore tonuerunt.


6 Psallite Deo ÷ nostro .. psallite: Psallite regi nostro psallite.

C Psallere, est bonis actibus laudes Deo canere. Regi nostro, id est Deo nostro Iesu Christo, non alieno cuiquam, sed Deo nostro: quem solum decet ista laudatio.


7 Quoniam rex omnis terre Deus: Psallite sapienter.

C Quoniam rex omnis terre, hoc propter illos dicitur, qui sibi per singula loca diuersa numina faciebant, ut uenerem in Papho, Martem in Thracia,  Iouem in Creta, et alios per loca diuersa. Psallite sapienter, hoc est quod intelligat que psallit. Nemo enim sapienter quidquam facit quod non intelligit. H uel ut que canitis per litteram: intelligatis spiritualiter dicta.


8 Regnauit Deus super gentes: Deus sedet super sedem sanctam suam.

H Regnauit Dominus super gentes, quas in hereditate accepit a Patre. C Sedet super sedem sanctam suam, Dominum Saluatorem significat, qui sedet ad dextram Patris, regnans in secula seculorum. H uel in angelis sedet, qui propter innocentiam suam sedes Dei dicuntur, inde dixit celum mihi sedes est.


9  Principes populorum congregati sunt cum Deo Abraham. Quoniam dii fortes terre uehementer eleuati sunt

H Principes populorum, id est apostoli, congregati sunt ad iudicandum, cum Deo Abraham, id est, cum Christo qui est Deus Abrahe. Quoniam dii. C Hoc est Iudei, qui fuerunt fortes, quia tumuerunt: per superbiam facti sunt extremi, qui potuerunt per humilitatem esse precipui. H uel dii: sancti sunt, qui hic per fidem et predicationem uehementer eleuati: in iudicio amplius et gloriosius eleuabuntur, id est apostoli sic congregati in iudicio, uehementer sunt eleuati iudicantes.



ORATIO EX PSAL. XLuI

 Rex omnium seculorum Deus , subiice, quesumus, gentes uitiorum sub pedibus nostris: ut dum tibi sapienter Deo nostro psallimus: tuo eas auxilio superemus. Per Dominum nostrum Iesum Christum, etc.



PSALMUS XLuII.



ARGUMENTUM PSAL. XLuII.

C uox prophete laudantis Deum, que Ecclesiam suam dilatauerit


TT. Psalmus cantici filiis Core ÷ Secunda Sabbati ..

C uideamus nunc quid significat secunda sabbati. Sabbatum synagogam, id est, collectionem debemus accipere Iudeorum, que Sabbatum obseruare uidebatur. Secunda uero, eius Ecclesia catholica est. Ideo uerba psalmi huius sacerdotibus tribuuntur: ad  Christianum populum edocendum, quos et filios crucis haberi posse non dubium est, et secundos esse tempore post synagogam manifestum est.


1 Magnus Dominus et laudabilis nimis: In ciuitate Dei nostri in monte sancto eius.

C Magnus dicitur Dominus, quia potenter omnia facit. Laudabilis, quia pulchra et mira facit. Additui nimis, quod non habet terminum, sed sua assiduitate semper augetur. In ciuitate: hoc est in Ecclesia. Mons autem sanctus est Christus.


2 Fundatur exsultatione uniuerse terre: Mons Sion latera aquilonis, ciuitas regis magni.

H Fundata est terra exsultatione, ab ascensione Christi, que prius maledicto et peccatis subiacebat. Mons Sion, C natio Iudeorum. Latera aquilonis,  populi gentium, facta est ciuitas regis, hoc est Ecclesia catholica, quam de uniuerso mundo constat esse collectam


3 Deus in domibus eius cognoscetur Cum suscipiet eam

C Cognoscetur Dominus in domibus, id est in membris suis sanctissimis, uirtus sua et potentia declarabitur, quando in Ecclesia beatos uiros; ipso largiente: illi offerre monstrabitur.


4 Quoniam ecce reges congregati sunt: Conuenerunt in unum

C Reges terre hoc loco significantur principes Iudeorum: quos Herodes congregans in unum, querens ubi Christus nasceretur et illi congregati  dixerunt, in Bethlehem . Et conuenerunt in unum, quia omnes unam protulere sententiam.


5 Ipsi uidentes sic admirati sunt, conturbati sunt, commoti sunt: Tremor apprehendit eos.


6 Ibi dolores ut parturientis: In spiritu uehementi conteres naues Tharsis.

H Ipsi Iudei, scilicet uidentes gloriam redemptoris, admirati de tanta gloria. Conturbati: quia se nouerant peccatores commoti: de infidelitate ad fidem. Tremor apprehendit eos : a conscientia delictorum, unde dictum est. A timore tuo concepimus, et peperimus spiritum salutis.

H Ibi dolores, cum corpora affligere per abstinentiam ceperint. In spiritu uehementi, hoc est fortissimo,  scilicet sancto Spiritu, conteres naues, humiliabis superbiam gentium, quia Tharsis a nauigatione negotiorum superba facta est: significans eos qui huius seculi negotiis circumferuntur. C Isti igitur nunc contriti, credentes dicunt. Sicut audiuimus. A Dolores penitentis sunt, ut dolores parturientis.


7 Sicut audiuimus, sic uidimus in ciuitate Domini uirtutum, in ciuitate Dei nostri: Deus fundauit eam in eternum. Diapsalma.

H Sicut audiuimus per prophetas, ita uidemus in Euangelio, quod est ciuitas uirtutum. In ciuitate Dei, id est, in Ecclesia catholica. C Deus fundauit eam, quia sola illa ueraciter ciuitas Dei nuncupatur.


8 Suscepimus Deus misericordiam tuam:  In medio templi tui.

C Illi enim misericordiam Dei suscipiunt, qui non solum per fidem sunt uocati, sed etiam per occultam predestinationem ad eternam beatitudinem sunt electi. H In medio templi: in Ecclesia. C Misericordia  non ab omnibus suscipitur, sed ab his catholicis qui eius precepta sunt secuti.


9 Secundum nomen tuum, Deus, sic et laus tua in fines terre: Iustitia plena est dextera tua.

C Nomen enim Dei in toto orbe terrarum: sine dubio creditur adorandum. Plena est ergo dextera iustitia eius, locum significat, ubi iusti sunt collocandi, ad dexteram enim ueniunt in iudicio, quia in  illam partem dexteram recipiuntur, qui eius munere iusti esse meruerunt. A uel. Secundum nomen tuum, etc., id est quomodo nominatus es per uniuersas terras, sic et laudaris per omnes terras. Illi autem laudant qui bene uiuunt: nec potest esse laus nisi in sanctis eius.


10 Letetur mons Sion + et .. exsultent filie Iude: Propter iudicia tua ÷ Domine ..

C Per montem Sion, Ecclesiam significat catholicam. H Exsultent filie Iude, id est, anime confessorum, quia Iudas confessio interpretatur. C Que propter iudicia Domini exsultent, quibus se ad beatitudinem eternam sciant esse uenturas.


11  Circumdate Sion et complectimini eam. Narrate in turribus eius.

H Circumdate Sion, id est defendite Ecclesiam in credulitate uestra. Complectimini eam: in caritate. Narrate, hoc est predicate, in turribus, id est, in principibus Ecclesie. Quia sicut turris fortis est, et undique speculatur, sic et sancti et fortes et predicatores debent esse in genere humano.


12 Ponite corda uestra in uirtute eius: et distribuite domus eius: Ut enarretis in progenie altera.

H Ponite, hoc est intelligite corda uestra: in uirtute, hoc est in caritate Christi. C Qua uirtute nichil potest esse prestantius. H O uos doctores ecclesiastici, distribuite domus, id est, gradus ecclesiastici  ordinis, ut enarretis, non solum his qui credunt: sed etiam his qui credituri sunt. C Per alteram enim progeniem signat populum Christianum, qui ab Hebreo: quem primum Dominus elegit: secundus esse dignoscitur. H Ideo uos doctores Ecclesiarum distribuite eius ordinationum gradus: canonice et sancte, non premiis corrupti, non personarum acceptione per adulationem lapsi, ut enarretis. Et quid enarrabimus? quoniam hic, etc.


13 Quoniam hic est Deus Deus noster in eternum et in seculum ÷ seculi ..: Ipse reget nos in secula.

H Exponit iste uersiculus, quid ecclesiastici sacerdotes narrare debent: Quoniam hic est Deus  Deus noster. C In eternum, contra illos dictum, qui sibi temporales homines deos esse somniabant. Regat utique ille nos, quia ipse est rex noster. H Regat lubricos et tortuosos gressus nostros.



ORATIO EX PSAL. XLuII.

Laudabilis atque terribilis Deus, qui in celesti Ierusalem princeps magnificus inueniris: dilata mentem nostram spiritali intelligentia, ut misericordia tua in nostri pectoris templo suscepta, digni narratione tui nominis habeamur. Per Dominum nostrum Iesum Christum, etc.



PSALMUS XLuIII.



ARGUMENTUM PSAL. XLuIII.

C uox Christi de meritis iustorum, penis impiorum, et ne diuites in hoc seculo timeantur.


 TT. In finem filiis Core psalmus.

C Tituli huius uerba contrabuntur ad Dominum Saluatorem. Ipse enim et in finem significat, et per filios crucis intelligitur, et per psalmistam sine dubio denuntiatur. Et per totum psalmum uerba sunt Omnipotentis filii.


1 Audite hec, omnes gentes: Auribus percipite, omnes qui habitatis orbem.

C Admonetur uniuersalis Ecclesia, ut ueniant ad audiendum Christum, quia non uult Christus tantum paucis prodesse, sed omnibus cum puro corde querentibus. Auribus percipite, id est, ut in sinibus sue memorie reponant. Habitatores orbis: Christianos et iustos accipimus, qui sic nouerunt habitare  in orbe, ut in eius sceleratis non implicentur erroribus.


2 Quique terrigene et filii hominum: In unum diues et pauper.

C Quique terrigene, per hoc intelligendum est, quod omnes habitatores terre, ad audiendum uerba Dei uocentur. C Terrigene peccatores sunt, qui uitia terrena sectantur. Filii hominum: iustos dicit, quoniam et ipse Christus Filius hominis dictus. H Per diuitem et pauperem liber et seruus accipiuntur.


3 Os meum loquetur sapientiam: Et meditatio cordis mei prudentiam.

C Os Christi loquitur sapientiam, id est, ad diuina mysteria declaranda, que occulta sunt ab huius  seculi sapientibus. Prudentia pertinet ad mores probabiles instituendos, sic omnis diuinus sermo his duabus uirtutibus plenissime indicatur. H Semper in corde meditabor, ut homines relinquentes stultam uanitatem, Christi prudentiam sequerentur.


4 Inclinabo in parabolam aurem meam: Aperiam in psalterio propositionem meam.

C Aurem inclinaturum se promisit Christus, ut cognosceret si predicationem eius populus deuotus impleret. In parabolam: similitudo enim rei ueri imitatio est, et est sensus ut quod nobis ad exemplum datum est, deuota emulatione prompte Domino prestante faciamus. Aperire se dixit in psalterio propositionem, id est declaraturum precepta  diuinitatis in sanctitate proprii corporis, ut probaretur docere uerbo et exemplo. Psalterium enim  corporis Domini decora similitudo est.


5 Cur timebo. In die mala Iniquitas calcanei mei circumdabit me.

C Cur timebo. Sub interrogatione et responsione propria uersus iste est pronuntiandus, id est quare formidolosa cogitatione confundar, in die mala? in die scilicet passionis, que mala Iudeis, bona fidelibus fuit. Ille enim debet timere finem uite, qui peccatorum recordatione mordetur. Christus autem mortem timere non poterat, quem non circumdabat iniquitas calcanei, quemadmodum solet  contingere peccatori in fine uite, ut tunc iniquitas scelerato fine uitam claudat. A uel quilibet homo sua peccata agnoscens dicit, cur timebo in die mala? id est, iudicii. Et respondet, ideo, quia iniquitas calcanei mei circumdabit me. H Id est peccatum actuale uel originale.


6 Qui confidunt in uirtute sua: Et in multitudine diuitiarum suarum gloriantur.

H Qui confidunt in uirtute sua, illi labuntur in calcaneo. C Et in multitudine diuitiarum suarum: necesse est enim ut tales timeant finem, qui deserere mundana nolunt, et peccatorum suorum penas formidant. uirtutem uero dixit corporis uires, animi robur, lingue disertitudinem


7  Frater non redemit, redimet homo? Non dabit Deo placationem suam:

H Frater non redemit, id est, Adam, quia mortuus ipse non surrexit, uel frater non redemit, id est Moyses. Redimet homo, id est Christus redimet, quos Moyses non redemit. Ille non dabit Deo placationem, qui non agit penitentiam: per quam placatur Christus. C uel sub admiratione legendum est sic: Non redimet uel frater, redemit, scilicet Christus, redimet, scilicetne homo? scilicet Adam: quasi diceret, si Christus non redemit uel redimet, nemo redimet, unde negatiue legendum. Non dabit Deo, etc., ullus homo.


8 Et pretium redemptionis anime sue. Et laborabit in eternum et uiuet + adhuc: in  finem.


9 Non uidebit interitum cum uiderit sapientes morientes: Simul insipiens et stultus peribunt.

H Et pretium redemptionis: subauditur non dabit, quia non fecit elemosynam per quam peccata delentur. Laborabit in eternum, in tormentis per petuis positus, et uiuet in finem, quia non interficitur, sed semper reparatur ad penam.

H Non uidebit interitum, hoc est, non intelligit sibi imminere tormenta. Cum uiderit hominem in Deo sapientem, ab hoc mundo migrare, dicit, quid huic ieiunia, quid castitas, quid elemosyne profuerunt, nonne et ipse mortuus est? Tale quiddam Redemptori nostro Iudei insultantes dicebant: Nunquid  tu maior es patre nostro Abraham ? C Insipiens est qui predicationibus prophetarum acquiescere non uult. Stultus uero dictus: qui nec ipsum Dominum uenientem uult recipere. Hi ergo simul peribunt, quoniam in futuro iudicio damnandi sunt.


10 Et relinquent alienis diuitias suas: + Et .. sepulcra eorum domus illorum in eternum.

H Qui in diuitiis et non in Domino sperant, perdunt utrumque, et diuitias et Dei adiutorium. Diuitias ideo perdunt, quia ibi posuerunt ubi fures effodiunt: Dei adiutorium, quia illum spreuerunt. Et diuitias quas magnopere diligebant, non suis, sed  extraneis derelinquent propter  quas omnia peccata commiserant. Et fabricant sibi sepulcra de marmore: firma, magna et pulchra quasi domus in eternum mansuras. Ecce etiam morientium pompa.


11 Tabernacula eorum in progenie et progenie: uocauerunt nomina sua in terris suis.

H Hec erit illis perpetua habitatio, quia non resurgunt ut habeant uitam eternam, sed ut damnentur in penam. uocauerunt, sepe enim pagani supra defunctorum epulantur sepulcra, et in nomine mortuorum bibentes, inania quedam cum modulatione canunt. C Atque inuocant nomina mortuorum, et credunt hoc illis prodesse. H Sed nichil prodest in inferno damnatis, et ita per terras, sepulcra accipiuntur.  Et inuocauerunt habet alia littera, quod hic exponitur.


12 Et homo cum in honore esset non intellexit: Comparatus est iumentis ÷ insipientibus .., et similis factus est illis.

H Homo cum in honore esset, non intellexit, esse se ad imaginem Dei formatum. C Comparatus est iumentis, digna similitudo datur uecordibus, ut qui se imaginem Dei gestare non intelligunt, congrue iumentis insipientibus comparentur. Nam tolle homini Dei scientiam, et omnino pecus insipiens est, presumptio uana et caduca superbia.


13 Hec uia illorum scandalum ipsis. Et postea in ore suo complacebunt. Diapsalma.

C Hec uia, id est uita, in qua in hoc seculo ambulamus.  Sed hec uia quid malis faciat: non tacetur. Scandalum utique actoribus suis, id est stimulum atque dolorem. Non enim ad securitatem suam quidquam peccator facit, cui de sua prouenit actione, torqueri. Consuetudo est peccantium, ut postquam impleuerint uotum in peccato, mox diuinitati gratias agunt, in ore non in corde, unde dicit: postea in ore suo complacebunt, Deo gratias agentes quod prospere peccauerint.


14 Sicut oues in inferno positi sunt: Mors depascet eos.

C Sicut oues lane sue amissione iugiter perseuerant, sic semper in illis sine imminutione substantie, inuenit pena quod cruciet. H Merito a morte depascuntur, qui Christum noluerunt habere pastorem.


15  Et dominabuntur eorum iusti in matutino: Et auxilium eorum ueterascet in inferno a gloria eorum.

C Et dominabuntur eorum, quod utique in illa resurrectione felicium est, ut malis premineant boni, hic enim iustos obtinent peccatores. In matutino, cum gloria resurrectionis illuxerit. Quorum auxilia tanquam panni putrefacti ueterascunt, quia eorum diuitie nichil illis prosunt. A gloria sua, quam in isto seculo habuerunt. H Id est in comparatione ad gloriam eorum quam hic habuerunt, quanto enim amplius hic sunt gloriati, tanto plus in inferno corruptionem patientur .


16 uerumtamen Deus redimet animam meam: de  manu inferi. Cum acceperit me. Diapsalma.

C Liberauit Deus animas eorum, qui aduentum eius constanti animo crediderunt. De manu inferi, de potestate diaboli: qui ante aduentum Christi animas tenebat obnoxias. C Diues enim dictus est a diuo, qui quasi Deus creditur nichil indigere: per quem hic impium debemus accipere. Cum eius gloria multiplicata fuerit, iunge, ne timueris.


17 Ne timueris cum diues factus fuerit homo: Et cum multiplicata fuerit gloria domus eius.

H Diues effectus est Iudas proditor uendendo magistrum, sed nichil pretii quod acceperat: secum cum moriebatur deportauit. Si ergo nunc unusquisque  oppresso paupere diues efficitur, noli timere, cito preterit, et nichil secum de his que rapuerat tollit, Domino dicente: Stulte, hac nocte animam tuam repetunt , que autem parasti cuius erunt.


18 Quoniam cum interierit non sumet omnia: Neque descendet cum eo gloria eius.

C Ecce redditur ratio quare timeri non debeat mundi gloriosus. Cur enim timemus diuitem, qui moritur pauper, nec aliud secum ualet portare, nisi unde possit ardere? Et bene dicitur descendere in profundissimam foueam, sed sine gloria seculi, sine turba satellitum. Et domus illa quam mirabaris, remanet tota, sed onera que non uidebas: transmittit ingentia secum in gehennam.


19  Quia anima eius in uita ipsius benedicetur: Confitebitur tibi cum benefeceris ei.

C Ista benedictio non ad sanctificationem pertinet, sed ad fauorem. Benedicitur enim dictum est: propter linguam satellitum, inter epulas suos dominos collaudantes. Cum ei benefeceris, confitebitur, id est, tunc agit gratias Deo, quando aliquid lucri conquirit


20 Introibit usque in progenies patrum suorum: Usque in eternum non uidebit lumen.

C Qui in isto seculo patres pessimos imitantur, eorum societate damnandi sunt. Usque in eternum non uidebit lumen, id est, lumen sapientie hic et in eternum. Lumen quod illuminat omnem hominem, quod soli sancti in deitate uidebunt. Sicut enim peccata  sunt tenebrosa, ita peccatoribus sapientie lumen auferunt. H De quibus dicitur: Proiicite eum in tenebras exteriores .


21 Homo cum in honore esset non intellexit: Comparatus est iumentis ÷ insipientibus et .., similis factus est illis.

C Conclusit propheta pulcherrimum psalmum parilitate uersus, ut se peccator a malo proposito remoueret, cum stultitiam suam iterata increpatione cognosceret.



ORATIO EX PSAL. XLuIII.

Reple, Domine, os nostrum sapientia tua: ut memores te hominem factum, nosque redemisse de tartaro, mereamur uultus tui lumine decorari. Qui cum Patre et Spiritu sancto, etc.



PSALMUS XLIX.



ARGUMENTUM PSAL. XLIX.

C uox synagoge de primo et secundo aduentu Christi, ipsiusque admonitio, ut ei sacrificium laudis fideles offerant.


TT. Psalmus Asaph.

H Asaph erat egregius musicus, cuius nomen interpretatur congregatio. Psalmus iste discernit iustos ab impiis, celestes a terrenis, sanctos a peccatoribus: protestatur etiam non se locutum propheta, sed ipsum Dominum, dicens Deus, etc.


1 Deus deorum Dominus locutus est: Et uocauit terram.

C Deus enim timor Greca lingua dicitur. H Igitur  Deus in Trinitate Pater et Filius et Spiritus sanctus. Unus tamen Deus deorum: dii enim dicuntur boni homines. Locutus est, C per prophetas et apostolos. Et uocauit terram, id est genus humanum. H Credentes deos nuncupari uoluit, quia dedit eis potestatem filios Dei fieri . C Dicuntur itaque filii sicut et dii: quia utrumque gratia prestat, non natura.


2 A solis ortu usque ad occasum: Ex Sion species decoris eius.

C A solis ortu, per solis cursum: uniuersum significat mundum, quia omni terre oritur et occidit claritas eius. Ex Sion species, Hierusalem, in qua mons iste puris mentibus uelut aurea massa resplendet. De hac enim urbe exeuntes apostoli, speciem decoris eius annuntiauerunt in toto orbe terrarum,  sicut Isaias dicit: Ex Sion exibit lex, et uerbum Domini de Hierusalem .


3 Deus manifeste ueniet: Deus noster et non silebit.

C Nunc de secundo Christi aduentu propheta dicit, manifeste ueniet. Manifeste uero tunc ueniet Christus, quando iam non cruci affigendus, sed iudicaturus est mundum. Silet enim modo per patientiam cum peccamus, tunc autem non silebit, cum sceleratis dicturus erit: Ite in ignem eternum . Manifeste uero dicitur, quasi a mane dies festus dictum sic a sacrificiis, quia tota die festiuitati uacaretur.


4 Ignis in conspectu eius exardescet: + Et .. in circuitu eius tempestas ualida.

 H Ignis hic duplicem habet uirtutem, illuminat enim et exurit. Gaudeant enim iusti: quia illuminantur ex eo, timeant peccatores, quia exurendi sunt ab eo. C Hec tempestas non uentis agitur, nec procellis seuientibus excitatur, sed ex diuina potentia uehemens spiritus consurgit, ut area Domini: equitatis eius sententia uentiletur. Tunc frumenta sequestrat a paleis. Quod iudicium merito tempestas dicitur, quia improuisum ueniet, et nimia celeritate bonos discernet.


5 Aduocauit celum desursum: Et terram discernere populum suum.

H Aduocauit celum, id est, apostolos uel reliquos sanctos, qui despectis terrenis, que sursum sunt sapiunt. Discernit autem terrenos, ut cum celestes  ponuntur ad dexteram, hi ad sinistram collocentur.


6 Congregate illi sanctos eius: Qui ordinant testamentum eius super sacrificia.

C Nunc synagoga Christi, uerba facit ad angelos, qui ministerio suo in fine seculi congregabunt omnes sanctos de uniuerso mundo. H Qui ordinant, id est, qui sancti predicant uel implent Testamentum Nouum super uetus, ut per Testamentum nouam legem, per sacrificia ueterem intelligas. H C uel qui ordinant Testamentum, id est, ordinabiliter dant et faciunt sicut testatus est Christus eis, qui opera misericordie exercent: regnum accepturi eternum, in quorum miserationibus Deus super omnia sacrificia delectatur.


7  Et annuntiabunt celi iustitiam eius: Quoniam Deus iudex est. Diapsalma.

C Celos, uiros iustos dicit, quibus uerbi celestis dispensatio condonatur. Quoniam Deus iudex est, ac si diceret: Qui nescit falli, et sicut omnia manifeste nouit, ita sine reprehensione discernit. H uel sancti predicabunt iustitiam, id est mandata eius, et predicabunt quod est iudex uiuorum et mortuorum, ideo iustitia est timenda.


8 Audi populus meus et loquar: Isrel et testificabor tibi: Deus Deus tuus ego sum.

C Audi populus meus, hic ipsa ueritas ex propria persona loquitur. Populus hic significat plebem deuotam. Cum dicit audi, id est, deuota mente suscipe.  Loquar, subaudi profutura. Testificari, id est, testimonium dicere. Tunc fidelibus testimonium dabit, cum dicturus est: Esuriui enim et dedistis mihi manducare . Est hic autem magnum sacramentum dum dicit: Sum; sum enim proprium est diuinitatis uerbum, eo quod semper adest et tempore non mutatur diuinitas. Est uero ibi et aliud sacramentum, quia scilicet una syllaba tribus litteris continetur, ut sancta Trinitas unus Deus esse doceatur.


9 Non in sacrificiis tuis arguam te: Holocausta autem tua in conspectu meo sunt semper.

C Non in sacrificiis tuis, ad populum Iudaicum loquitur, non iam exquirenda esse sacrificia pecudum,  sed cor contritum. Holocausta autem esse accepta in conspectu suo, scilicet quando mens nostra diuino amore succensa, peccata sua lamentatione decoquit et tribulatione, ut cruciatu corporeo omnia uitia exusta, consumantur.


10 Non accipiam de domo tua uitulos: Neque de gregibus tuos hircos.

C Cum duo respuit uniuersa primi temporis sacrificia designat modis omnibus excludenda, significatur enim a parte totum.


11 Quoniam mee sunt omnes fere siluarum: Iumenta in montibus et boues.

C Fere siluarum, gentes significat. Iumenta in montibus, simplices in catholica Ecclesia, qui in cacumine fidei habitare noscuntur. Boues, apostolos,  prophetas et predicatores: qui in agro Domini assiduo labore uersati sunt.


12 Cognoui omnia uolatilia celi: Et pulchritudo agri mecum est.

C Quis enim omnia uolatilia celi potest cognoscere nisi sola maiestas, quo uersiculo cuncta complexus est. H Pulchritudo agri cum illo est, quia ubi uoluerit, copia omnium rerum uel administratur uel negatur.


13 Si esuriero non dicam tibi: Meus est enim orbis ÷ terre .. et plenitudo eius

H Esurire Dei, est non in escis carnalibus, sed ut faciat quis uoluntatem eius , ergo tacet Isreli suam esuriem, quia exspectat peccatoris conuersionem.  Orbis terre illius est, id est, sancta Ecclesia, ac si diceret, eam redimendam esse suo sancto sanguine.


14 Nunquid manducabo carnes taurorum: Aut sanguinem hircorum potabo?

C Quomodo grata erunt Deo, que non sunt necessaria? H uetera hic sacrificia euacuanda esse declarat. Ideo in moribus bonis sacrificium requirit dicens: Immola, etc. Sed possunt hec repudiata nobis proficere, cum acceperint a nobis ista indigentes, cum esuriens pascatur, sitiens potetur. Et in pauperibus accipit Deus, que sibi in sacrificiis offerri non permittit.


15 Immola Deo ÷ sacrificium .. et laudis: Et redde Altissimo uota tua.

 C Ille Deo immolat sacrificium laudis, qui a terrenis uitiis fuerit segregatus, et moritur mundo, ut hostia fiat Christo. uota quoque reddit Altissimo, qui ei talia immolanda preparauit, qualia ipse propitius precepit. H Hoc est autem sacrificium acceptabile, hoc est holocaustum pingue ut laudetur Deus ab homine quem creauit.


16 + At .. inuoca me in die tribulationis: Et eruam te et honorificabis me. Diapsalma.

C Precepit enim inuoca me, ne quis spem haberet in terreno solatio, ubi sunt caduca uniuersa. In die quando te affligit aduersarius. Eruam te, quasi dicat: Circumdatum a satellitibus diaboli, summa celeritate liberabo. Magnificabis siue honorabis me, id est, magnum me esse in eternum pronunties. Romana  siquidem translatio magnificabis habet, Callicana uero, honorificabis, quod idem est.


17 Peccatori autem dixit Deus quare tu enarras iustitias meas: Et assumis testamentum meum per os tuum

C Interdicitur hic sceleratis qui conuerti nolunt, ne se presumant sermonibus miscere diuinis, quia os debet esse iustum, quod iustitias Domini enarrare presumit. Testamentum uero: uetus et Nouum significat, quia dum unum suspense dicitur, utraque memorantur. H Audiant hec doctores uel episcopi Ecclesiarum, qui peccata populorum resecant predicando, qui quod predicant opere non implent.


18 Tu uero odisti disciplinam: Et proiecisti sermones meos retrorsum.

 C Odit disciplinam, quia ad correctiones iustas iniqua presumptione remurmurat, et non uult, Deum in se uindicare quod peccat. Proiicit etiam post se sermonem Dei, qui sequi diuina iussa contemnit.


19 Si uidebas furem currebas cum eo: Et cum adulteris portionem tuam ponebas.

C Ita istum uersiculum debemus accipere, ut in his duobus prohibitis, omnia crimina uetuisse uideatur. Ille currit cum fure, qui ei ad faciendum scelus socia uoluntate iungitur. Ponit portionem cum adultero, qui ei adiutorium prebet, quo sua uota perficiat. Ibique sine dubio habere dignoscitur portionem.


20  Os tuum abundauit malitia: Et lingua tua concinnabat dolos.

C Hic enim os, cogitationem cordis debemus accipere: tunc enim abundant malitia cogitationes, quando per diuersa genera peccatorum iniqua uoluntate grassantur. Et lingua tua. Qui enim falso laudat alium, dolum in lingua facit.


21 Sedens aduersus fratrem tuum loquebaris: Et aduersus filium matris tue ponebas scandalum: Hec fecisti et tacui.

C Sedere enim morantis est, et ideo grauius peccat, qui moratur in detractione fraterna. Fratrem hic omnem proximum carnis debemus accipere, quia et de spirituali dicturus est. Filium matris: sobolem dicit Ecclesie. Ponit ergo scandalum fratri suo,  qui hereticas prauitates uel alias interceptiones excogitat: quibus frater innocens capiatur. Hec fecisti et tacui. H Quia ea examinanda in futurum reseruaui iudicium: tacui enim iam, quia non statim uindicaui sed sustinui.


22 Existimasti inique quod ero tui similis: Arguam te et statuam contra faciem tuam

C Existimasti inique, hoc est, quia Deus tacet et differt uindicare peccata, ideo creditur a stultis illi placuisse scelera humana. H Arguam uero te, cum in sinistra parte sedis fueris collocatus. C Statuam, quod superius dixit: peccatorem uerba sua  post tergum et retro proiecisse In iudicio igitur peccator ante faciem suam uidebit,  quod se putabat obliuionis beneficio preterisse. Formido inestimabilis, illa homines uidere, per que se norunt ad eterna supplicia peruenire.


23 Intelligite hec qui obliuiscimini Deum: Nequando rapiat et non sit qui eripiat.

C Intelligite, id est, obedite qui obliuiscimini Deum. Ille obliuiscitur Dei, qui precepta ipsius iniqua presumptione contemnit. Nequando rapiat, scilicet diabolus. Quando enim ille rapit non est qui eripiat ad salutem, nisi Dominus per suam magnam misericordiam. H uel aliter, quando rapit Christus obliuiscentes se, hoc est precipitat in mortem, ei nemo eripere potest. Quando enim diabolus rapit hic, est qui eripiat ad salutem, Christus  scilicet. Cum uero Dominus rapit ad uindictam, non est qui liberare possit addictum.


24 Sacrificium laudis honorificabit me: Et illic iter quo ostendam illi salutare Dei.

H Sacrificium laudis, quia de omni bono quod sancti faciunt Deus honoratur. Iter Christus est per opera sanctorum. Salutaris Dei Patris est Filius. C uel iter beatissimam psalmodiam appellat, quod non pedibus sed puris mentibus ambulatur, et ducit ad Christum. H O gloriosa semita, que ducit ad celi terreque creatorem!



ORATIO EX PSAL. XLIX.

Deorum Domine, te rogamus, uti nos suscipias in sacrificio laudis, quo sine onere peccati tuas iustitias  enarrantes, iter illud quod salutare tuum ostendit gradiamur. Per Dominum nostrum Iesum, etc.



PSALMUS L.



ARGUMENTUM PSAL. L.

C uox penitentiam agentis.


TT. In finem psalmus Dauid, cum uenit ad eum Nathan propheta cum intrauit ad Bersabee.

H Iste quinquagesimus psalmus uocem continet penitentis, ostendens, ut qui ceciderit in crimen aliquod, mala sua confitendo redeat ad salutem.


1 Miserere mei, Deus: Secundum ÷ magnam .. misericordiam tuam.

C Cum se audisset rex potentissimus a Nathan propheta redargui, peccatum suum non erubuit publice  confiteri , dicendo iudici: Miserere mei. uox ista non discutitur sed sub tranquillitate semper auditur, solaque res est per quam possumus rei apud Dominum sine aliqua difficultate defendi. H Qui enim se miserum putat esse de suis peccatis, cum illo facit Deus misericordiam magnam.


2 ÷ Et .. secundum multitudinem miserationum tuarum: Dele iniquitatem meam.

H Secundum multitudinem confugio ad miserationes tuas, ut grauibus uulneribus thiriacam uel medicinam tue miserationis infundas. Miserationum dicit, quia multa sunt peccata mea, et miserationes tue multe. C Ille enim solus in libro uite conscribitur,  cuius omnia peccata delentur.


3 Amplius laua me ab iniquitate mea: Et a peccato meo munda me.

H Amplius laua me ac si dicat: Tu potes plus mihi remittere quam ego te intelligam rogare. C Addit munda me, quatenus in eo nichil remanere possit immundum, post enim aliquis sic lauari, ut non sit omnino purissimus, recte igitur addidit munda me.


4 Quoniam iniquitatem meam ego cognosco: Et peccatum meum contra me est semper.

C Peccata enim illa fortiora sunt, que agnoscentes committimus, non autem illa que per ignorantiam perpetramus. Contra se dicit stare delicta, quia iam hic constitutus, quasi in uenturo iudicio, delictorum suorum aspectus teterrimos pertimescit,  et contra se stare dicit delicta, quasi quamdam imaginem figuratam, et hoc non semel aut bis sed semper.


5 Tibi soli peccaui et malum coram te feci: Ut iustificeris in sermonibus tuis et uincas cum iudicaris.

C Si quis enim de populo errauerit, et Deo peccat et regi. Nam quando rex delinquit, soli Deo reus est. Iste igitur rex soli Deo peccare se dicit, quia hominem non habet qui eius facta diiudicet. Et quia illum ubique esse nouerat, iure coram eo malum se fecisse deplorabat. Sermones autem Domini merito iustificati dicuntur, quoniam sine dubio semper eius dicta complentur. Ista autem uerba, et uincas cum iudicaris, quidam aptant ad Domini  passionem, cum iudicatus uicit, et mundum damnatus absoluit, sed intelligi recte potest uincere Deus cum iudicatur ab hominibus, quia in omni iudicio Deus iustus probatur.


6 Ecce ÷ enim .. iniquitatibus conceptus sum: Et in peccatis concepit me mater mea.

H Hic uersiculus totius humani generis casum exponit. Concipitur enim homo et nascitur in originali peccato, quod ex Adam trahitur, sed baptismo per gratiam Dei purificatur.


7 Ecce enim ueritatem dilexisti: Incerta et occulta sapientie tue manifestasti mihi.

C Non enim delectatur Deus penis nostris, sed confessionem ueram querit erroris. Dauid igitur  peccatum non negans, ueritatem confessus est, quam Deus supra sacrificia querit et diligit. Incerta ergo et occulta sunt, que Deus prophete Dauid in filii sui manifestatione reuelauit, id est, ut passionem eius futuram prediceret et resurrectionis gloriam nuntiaret, et inde dicit se non debuisse peccasse, cum talia meruisset agnoscere. Incerta proprie sunt que omnino discerni non possunt, sed aliquibus ambiguitatibus colliguntur. Occulta uero sunt: que nec oculus conspicit nec mens humana diiudicat.


8 Asperges me, Domine, hyssopo et mundabor: Lauabis me et super niuem dealbabor.

H Sicut enim hyssopum, id est humilis herba curandis pulmonibus aptum est, ita celesti quis respersus  hyssopo, id est humilitate cordis, ab omni superbie malignitate purgatur. Lauabis me, hoc est per penitentiam. C Per hyssopum igitur Christi sanguinem intelligit, qui non solum inquinamenta detergit, sed etiam super niuem puritatem relucentis anime ostendit, quia spiritalis anima longe supra corpora mundana  resplendet.


9 Auditui meo dabis gaudium et letitiam: Et exsultabunt ossa humiliata.

H Auditui meo, id est, cum iacens in infirmitate peccati audire meruero: Homo, dimissa sunt tibi peccata tua: dabis gaudium auditui meo et letitiam. C Gaudium pertinet ad absolutionem peccatorum. Letitia uero ad perpetua premia possidenda. Ossa  uero significant animi firmamenta, que necesse fuerat humiliari, usque dum penitens potuisset absolui. H Ossa, id est, uirtutes que peccatis fuerant humiliate, uel spei eternitas, est ossa humiliata.


10 Auerte faciem tuam a peccatis meis: Et omnes iniquitates meas dele.

H Auerte faciem tuam, id est, ne uideas peccata mea, ne recorderis illa: et omnes iniquitates preteritas et presentes atque futuras dele.


11 Cor mundum crea in me, Deus: Et spiritum rectum innoua in uisceribus meis.

C Cor mundum petit Propheta sibi creari, id est restaurari, quod iam impellentibus peccatis commoueri nullo modo possit ad culpam. Et spiritum  rectum. Nam ut per Adam ueteres sumus, ita Christi Domini beneficiis innouamur. H uel spiritum rectum quod recte confitear, uel rectum ad uidendum et discernendum sicut antea rectus fuit in me.


12 Ne proiicias me a facie tua: Et Spiritum sanctum tuum ne auferas a me.

H Ne proiicias me, ut sicut Cain exsul  efficiar a potentia tua. Et ne auferas Spiritum sanctum tuum a me, sed ab eo consumptis delictis, tuo me statuas conspectui. uel Spiritum sanctum, hoc est spiritum prophetie.


13 Redde mihi letitiam salutaris tui: Et spiritu principali confirma me.

H Redde mihi letitiam, hoc est illam exsultationem Christi tui, quam in eo habui priusquam peccarem.  Spiritu principali dixit, id est ut ipse in me, et non uitia principentur. uel spiritu principali: Patrem, per Spiritum rectum: Filium, per Spiritum sanctum: ipsum Spiritum sanctum accipe.


14 Docebo iniquos uias tuas: Et impii ad te conuertentur,

H Docebo iniquos, hoc est puniam me ipsum, ut meum exemplum imitentur. C Quoniam si prophete parcatur, maxima spes remissionis delinquentibus conceditur. Docebo igitur exemplo remissionis mee, sperare peccatores, et uerbo predicabo mirabilia miserationis tue.


15 Libera me de sanguinibus, Deus Deus salutis mee: ÷ Et .. exsultabit lingua mea iustitiam tuam.

C Liberari se Propheta petit de sanguinibus, quod  contra Latinam regulam positum est, sed laudandus omnino translator est, qui elegit aliquid contra artem secularium ponere quam a ueritate posita discrepare. Nam si diceret a sanguine, forsitan unum peccatum uideretur ostendere, sed cum pluralem numerum ponit, multa esse sine dubio delicta confitetur. Deus salutis, significat Dominum Christum, per quem salus pie credentibus datur. Exsultauit, id est, si me liberaueris de peccatis, laudem tuam lingua mea iuste loquetur, propter hoc quod in preterito psalmo dictum est: Peccatori autem dixit, Deus, etc. Absolutus enim recte loqui potuit illud, a quo peccatorem diuina lex suspendit.


16 Domine, labia mea aperies: Et os meum annuntiabit laudem tuam.

 H Aperiri sibi petit labia, que clausa erant per peccatum. Quia non est pulchra laus ex ore peccatoris . C Os autem dicitur cordis arcanum, unde ueraciter laus diuina cantatur.


17 Quoniam si uoluisses sacrificium dedissem Utique: holocaustis non delectaberis.

H Audiant Iudei, et sacrificia sua cessasse intelligant. C Etiam immolationes pecudum et ritus sacrorum in aduentu Domini respuendos.


18 Sacrificium Deo spiritus contribulatus: Cor contritum et humiliatum, Deus, non despicies.

C Postquam dixit: Que sacrificia Deus respuit nunc dicit illa que poscit. Istud uero placitum sacrificium  Deo damus, cum spiritum superbie humilitate confessionis mactamus: unde non sanguis egreditur, sed lacrymarum fluenta decurrunt. Cor contritum dicit: laboribus penitentie uehementer afflictum. Humiliatum Deo scilicet, non enim potuerat cor humiliari, nisi fuisset frequenti tribulatione contritum. Tales oblationes Deus non spernit.


19 Benigne fac Domine, in bona uoluntate tua Sion: Ut edificentur muri Ierusalem.

C Supplicat itaque propheta, ut quoniam synagoga peccauit sub lege posita, succedens Sion per gratiam Christi, hoc est catholica firmetur Ecclesia. Et edificentur muri, si secundum historiam uelis aduertere, significat forte tempora Theodosii, quando Eudoxia  eius coniunx feminarum religiosissima, ampliori murorum circulo Ierusalem coronauit.


20 Tunc acceptabis sacrificium iustitie. Oblationes et holocausta: tunc imponent super altare tuum uitulos.

C Tunc acceptabis, o Pater, sacrificium, id est, gloriosissimam passionem Filii tui, qui sacrificium se pro omnibus obtulit, et est eius passio sacrificium ueracissimum iustitie. Oblationes et holocausta, pertinent ad Christianos, qui erant post aduentum Domini credituri, significans immolanda corda hominum uiuentium, non pecudum membra mortuorum. uitulos quippe posuit, aut pro innocentibus, aut pro predicatoribus, quorum imaginem in uituli figura euangelista Lucas suscepit. uel illos qui animas suas in  hostiam suauitatis sacris altaribus obtulerunt.



ORATIO EX PSAL. L.

Proflue miserationis ineffabile nomen Trinitatis, Deus, qui humani pectoris antrum emundans uitiis, super candorem efficis niuis, innoua, quesumus, in uisceribus nostris Spiritum sanctum, quo laudem tuam annuntiare possimus: ut recto principalique spiritu confirmati, mereamur eternis sedibus in Ierusalem celesti componi. Per eiusdem.



PSALMUS LI.



ARGUMENTUM PSAL. LI.

C B uox prophete de Iuda uel Antichristo.


TT. In finem intellectus Dauid. Cum uenit Dech Idumeus. Et annuntiauit Saul et dixit illi:  Ecce uenit Dauid in domum Abimelech.

C Totus hic titulus ad aduentum Domini secundum, per tempus Antichristi iure referendus est, quoniam omnia ad Christi manifestationem competenter aptantur. Ut a psalmo suo non discrepare uideatur.

H Psalmus iste continet uocem prophete exprobrantis peccata Iudaici populi. Ad ipsum enim loquitur dicens:

1 Quid gloriaris in malitia: ÷ Qui .. potens ÷ es .. iniquitate.

C Quid gloriaris in malitia. Cum Scriptura diuina nec in bonis actibus dicat esse gloriandum, sed precipiat, qui gloriatur in Domino glorietur  , nunc Propheta sceleratum uirum redarguit, de sola se malignitate iactantem, cur uelit de malis gloriari, unde debuit confundi.


2 Tota die iniustitiam cogitauit lingua tua: Sicut nouacula acuta fecisti dolum.

C Tota die, totum tempus uite significat, quia sine aliqua intermissione semper malus malum et operatur et cogitat. Iniustitiam cogitauit, hic enim linguam dicit cogitasse, quia pessimorum est consuetudo, ut ante loquantur lingua quam cogitent corde, id est inconsulta proferre. Bene autem comparauit mali hominis dolum acute nouacule, quia sicut illa pilos radit, et hominem non ledit: ita nec dolus, anime iusti nocere ualebit, quando  ei nititur auferre mundana. Terrena enim bona pilis comparantur, quia pili superfluitates quedam sunt corporis: et temporalia bona anime.


3 Dilexisti malitiam super benignitatem: Iniquitatem magis quam loqui equitatem. Diapsalma

C Ille enim diligit, qui cognoscitur diligere semper peccare. Super benignitatem, id est, si animum maleuoli benignitas tangit, mox eam ut uitium detestabile proiicit, et magis diligit loqui iniquitatem, quam uerba equitatis proferre.


4 Dilexisti omnia uerba precipitationis: Lingua dolosa.

C De Antichristo uero dicitur, qui confusis moribus  diligit iniquitatem, currit ad omnia uerba precipitationis, iubet quod nullum iuuat, et totum cum dolo loquitur, a quo nulli profutura censentur.


5 Propterea Deus destruet te in finem: euellet te et emigrabit te de tabernaculo tuo: Et radicem tuam de terra uiuentium. Diapsalma.

H Omnia hec in Iudaico populo impleta sunt, qui a legis littera destructus, et euulsus de ciuitate, emigratus est de tabernaculo Dei temporibus Titi et uespasiani. C In finem autem qui destruetur: eternis suppliciis deputatur. Et radicem tuam, quia sicut sancti sanctorum, ita imitatores peccantium, radices eorum appellantur. Radices erant Antichristi,  consentanei, et ideo radicem ipsius cum ipso dicit esse euellendam: quia cum sanctis Domini, nec antichristus, nec ministris eius habebunt aliquam portionem in regno beatum.


6 uidebunt iusti et timebunt: et super eum ridebunt: ÷ Et dicent .. Ecce homo qui non posuit Deum adiutorem suum.

uidebunt iusti, hoc est intelligent iam malorum futuram penam, et timebunt, ne talia appetant in isto seculo. Hic iusti flent, ridebunt in futuro. C Super eum qui longam patientiam Dei, stulta uoluntate contempsit. Ecce cum dicitur, extensa manu, peccatoris nefanda sors monstratur.


7  Sed sperauit in multitudine diuitiarum suarum: Et preualuit in uanitate sua.

C Diuitias uero hic uniuersas pompas seculi debemus accipere. Qui in illas spem suam ponit et non in Deum: semetipsum fefellit. Ipse enim preualet in uanitate sua, quia sibi profutura nullatenus acquirit. uanum enim dicitur quod est inane, fragile uel caducum, et ab ipsa firmissima ueritate discretum.


8 Ego ÷ autem .. sicut oliua fructifera in domo Dei: Speraui in misericordia Dei in eternum et in seculum ÷ seculi ..

H Comparat se propheta oliue fructifere: propter pinguedinem sapientie. Speraui in misericordia, quia non est humane fragilitatis facultas, ut per se quis saluus fiat, sed per misericordiam Domini.


9  Confitebor tibi in seculum qui fecisti: Et exspectabo nomen tuum quoniam bonum est in conspectu sanctorum tuorum.

C Hic enim datum est confiteri nobis, ubi meremur absolui. Quia fecisti: ibi intelligendum est, misericordiam. Quoniam bonum. Quod iure dicitur bonum, ubi et spes salutis, et totius uite palma suscipitur. Additum est quoque ante conspectum sanctorum tuorum, id est, quando iam gaudium generale iustorum est. H uel quia fecisti, scilicet quod sum oliua fructifera, quod speraui in misericordia Dei in eternum, et ideo exspectabo nomen tuum, etc.



ORATIO EX PSAL. LI.

Totius mundane uanitatis destructor, Omnipotens,  fac nos in domo tua sicut oliuam fructiferam florere, ut in tuam misericordiam sperantes, ab iniquitatis maledicto saluemur. Per Dominum nostrum, etc.



PSALMUS LII.



ARGUMENTUM PSAL. LII.

C Ecclesia increpat eos qui corde uel opere corrumpuntur, et fideles monet ut equanimiter seculi molestias sufferant.


TT. In finem pro Amalech. Intellectus ipsi Dauid.

C In finem quid significat iam notum est. Amalech autem gens fuit, que contra Dei populum pugnauit. Eius nominis interpretatio talis est: pro parturiente siue dolente, et significat Ecclesiam, que tanquam dolens atque parturiens, populum admonet perfidorum,  ut a suis iniquitatibus conquiescat


1 Dixit insipiens in corde suo: Non est Deus.

C Proprium est lingue, uerbum dicere, non cordis. Sed quia cogitationes nostras potentia diuinitatis intelligit, recte dictum est insipientes corde dicere, quod ad aures Domini potuit peruenire, non ad ignoscendum, sed uindicandum. H Dicit autem in corde, diabolus uel Iudeus, non est Deus, ac si dicat: Non est Christus Filius Dei. A uel insipiens est quilibet qui male uiuit, et is si putat Deo placere mala, dicit in corde: Non est Deus, uel qui dicit, Deum omnibus et semper parcere: Deus enim sua iustitia et bonitas est.


2  Corrupti sunt et abominabiles facti sunt in iniquitatibus: Non est qui faciat bonum.

C Corrupti. Sunt omnes heretici uno uerbo notati, nam Deo recte non credidisse corruptio est. Hos subsequitur pena iustissima, ut abominabiles in uoluptatibus suis fiant. Non est qui faciat bonum: hoc est quod parturiebat Ecclesia plena doloribus, ut in tanta multitudine perditorum non sit qui bonum possit operari uel imitari.


3 Deus de celo prospexit super filios hominum: Ut uideat si est intelligens ÷ aut .. requirens Deum.

C Prospexit Dominus de celo, id est, de unoquoque predicatore suo, et prospexit super filios hominum:  sub magna pietate, ut non errantes perderet, sed penitentes saluaret. Ut uideat, id est, ut uidere faciat sanctos, quis predicationem eorum intelligat, id est, intus in seipso legat aut requirat opere Deum.


4 Omnes declinauerunt. Simul inutiles facti sunt: Non est qui faciat bonum. Non est usque ad unum.

C Illos omnes enim declinasse dicit, qui durato corde in scelerato proposito permanserunt. Prius enim fuit ut declinarent; secutum est ut inutiles fierent sibi. Usque ad unum uero dum dicitur, omnes negantur. Nam si aliquem bonum uoluisset intelligi, non diceret: usque ad unum, sed preter  unum. H Omnes hi insipientes qui non requirebant Deum, inutiles facti sunt, quia mandata Dei implere nolunt, et ideo sibimetipsis inutiles et aliis, quia inutilis est qui non operatur aliquid boni, ideoque proiicitur in tenebras exteriores , Euangelio teste.


5 Nonne scient ÷ omnes .. qui operantur iniquitatem: Qui deuorant plebem meam ut cibum panis.

H Cognoscunt impii se agere peruerse, et non solum se non emendant, sed etiam Dei populum deuorant dentibus sue malitie. Sicut escam panis, qui semper desideranter in usu est. Nam quamuis singulis quibusque temporibus diuersitate escarum satiemur, iugiter tamen nobis panis edulium est, ita  semper desiderant mali deuorare bonos. A uel, nonne scient omnes mali in futuro iudicio Deum esse, qui iam scire nolunt? scient utique, penarum experimento.


6 Deum non inuocauerunt: Illic trepidauerunt timore ubi non fuit timor.

C Deum non inuocauerunt. Illa enim que a peccatoribus contra uoluntatem fiunt Dei, uelut fumus fine celerrimo euanescunt, et trepidant, ne honoribus uel diuitiis acquisitis in isto seculo priuentur. Ubi non fuit timor, subaudiendum est, uidelicet, iustus. A uel, quia Deum non inuocauerunt, cito perituri sunt. uel ideo illic trepidauerunt, etc., sed ideo trepidarunt quoniam, Deus, etc.


7  Quoniam Deus dissipauit ossa eorum: qui hominibus placent Confusi sunt. Quoniam Deus spreuit eos.

C Deus enim dissipat ossa malorum, id est obstinationes durissimas. H uel spem eternitatis eorum, qui in eius contumeliam insurgere ausi sunt. Qui hominibus placent et non Deo, recte confusi dicuntur, quoniam eos Deus spreuit. Merito uero spernitur a Deo, qui reliquerit Deum; et quia eum reliquit, digne tanquam ignotus ab eo confunditur, dicente Apostolo: ignorans ignorabitur .


8 Quis dabit ex Sion salutare Isrel? Cum conuerterit Deus captiuitatem plebis sue, exsultabit Iacob et letabitur Isrel

C Quis dabit, addendum est, nisi tu, Domine;  credentis enim uerba sunt, non dubitantis. Ex Sion, illam dicit speculationem felicem in qua Deus aspicitur. Ipse etiam in hoc seculo dat salutare Isrel ex Sion, cum labores sanctorum suis beneficiis consolatur. H Ipse quoque nos auersa captiuitate uitiorum erexit in libertatem uirtutum. Exsultabit Iacob, id est Christianus populus, dum supplantat Iudaicum populum benedictionemque eius accipit. Et letabitur Isrel, dum Deum oculis fidei intuetur.



ORATIO EX PSAL. LII.

Respiciens de celo sancto tuo, piissime Deus, pone terminum insipientie nostre, ut a terroribus uanis eruti, tibi soli de puritate cordis integra placeamus. Per Dominum nostrum Iesum, etc.



PSALMUS LIII.



ARGUMENTUM PSAL. LIII.


C uox Ecclesie de hereticis ad Christum.


TT. In finem in carminibus intellectus Dauid. Cum uenissent Ziphei et dixissent ad Saul. Nonne ecce Dauid absconditus est apud nos.

C In finem Christum significat. Istud enim carmen laudes Christi denuntiat. Intellectus Dauid, Dominum Saluatorem indicat, quem ille proficue intellexit euenire. Nam Ziphei a uicu Syrie, in quo habitabat Ziph, dicti sunt, qui prodiderunt Dauid apud se esse celatum. H C Ziphei autem interpretatum significat florentes, quod in isto mundo peccatoribus datum est. C Dauid figuram Christi gerebat; H qui fuit absconditus in inferiore parte terre, et Dominus in utero sancte Marie, et in una gente Iudeorum,  et diuinitas in carne Christi.


1 Deus in nomine tuo saluum me fac: ÷ Et .. in uirtute tua libera me.

C Orat enim Propheta, ut in nomine Domini a persequentium malignitate liberetur, sperans non aliunde sospitatem, sed que a Deo uenit; et iterum rogat, ut in iudicio futuro eius uirtute liberetur. H In nomine tuo, id est in nomine illo humilitatis, quod est saluatio, id est in nomine Saluatoris, in nomine Iesu.


2 Deus exaudi orationem meam: Auribus percipe uerba oris mei.

C Repetit iterum Propheta nomen Omnipotentis ut cum frequenter Deus imploratur, non tardet ei  auxilium ferre. H Auribus percipe, aures Domini dicuntur, quando exaudire dignatur. C uel auribus, id est mente.


3 Quoniam alieni insurrexerunt aduersum me: et fortes quesierunt animam meam: Et non proposuerunt Deum ante conspectum suum. Diapsalma.

C uerum hic alienos non uult peregrini generis uiros intelligi, sed operibus a Domino factos extraneos. Merito dum Ziphei de tribu Iuda fuerunt, ab illis auxilium quesiuit. Apud ipsos tamen magis insidias proditionis inuenit. Fortes enim, Saulem intellige cum ministris suis. Perditi ideo non proponunt Deum ante oculos suos, quia illum ignorare credunt que scelerata mente concipiunt.


4  Ecce enim Deus adiuuat me: Et Dominus susceptor est anime mee.

C Adiuuat, dixit utique laborantem, ut potuisset ferre que super eum nitebantur impii congregare. Sequitur etiam quod sit istud adiutorium, id est et Dominus est susceptor anime mee.


5 Auerte mala inimicis meis: In ueritate tua disperde illos.

C Orat ergo Propheta, ut mala uoluntas remoueatur ab inimicis eius, unde eos cognouerat ingrauandos. Mali enim cum ad ueritatem ueniunt, a pristina uoluntate dispereunt, et nisi a mala intentione discedant, locum in bonis actibus non habebunt. Dispereat Saul, ne persequatur innoxium; dispereant Ziphei ne prodant celatum.


6  uoluntarie sacrificabo tibi: Et confitebor nomini tuo, Domine, quoniam bonum est.

C uoluntarie Deo sacrificat, qui pro inimicis suis exorat. Sacrificare uoluntarie, est Deo puritatem bone uoluntatis offerre. Confiteri quoque, hic laudare significat. Illum enim uelle laudare, inestimabile bonum est. Unde et mens sancta reficitur et omnis aduersitas istius mundi effugatur.


7 Quoniam ex omni tribulatione eripuisti me: ÷ Et .. super inimicos meos despexit oculus meus.

C Ex omnibus tribulationibus se testatur Propheta ereptum, quod in isto seculo non potest euenire, nisi eis qui in Domini dilectione persistunt. Respexit  oculus Domini super inimicos Dauid, id est Zipheos, quando eos nefarias uoluntates minime complere permisit; frequenter enim propitius Deus iniqua non permittit efficere ut compuncti debeamus de nostris erroribus supplicare.



ORATIO EX PSAL. LIII.

Saluifica, Domine, Ecclesiam tuam, tui nominis protectionem confitentem, ut despectis inimicis, uoluntaria te confessione magnificet. Per Dominum nostrum Iesum Christum Filium tuum, etc.



PSALMUS LIu.



ARGUMENTUM PSAL. LIu.

C Christus Patrem petit, ne eius despiciatur oratio, quam ex infirmitate carnis probatur expetere et  quid obstinatis Iudeis in suis sceleribus persistentibus debeat euenire ostendit.


TT. In finem in carminibus intellectus Dauid.

C. Bene finis dicitur Christus, quia quidquid recte ac fideliter agimus, ad ipsum constat sine dubitatione referendum. In carminibus, in laudibus dicit. Intellectus iste certus est, ut cum Dauid patrem dicamus Domini Christi , secundum carnem intelligamus; secundum diuinitatem uero, seruum fateamur esse ipsum Dauid Christi, sicut ipse ait: Dixit Dominus Domino meo .


1 Exaudi, Deus, orationem meam: et ne despexeris deprecationem meam: Intende mihi et exaudi me.

 C Prima parte petit Propheta exaudiri orationem suam, deinde postulat ne eius deprecatio despiciatur. H Qua ratione intellige homo, quia nisi pura conscientia depreceris Deum, prorsus a Deo non exaudieris.


2 Contristatus sum in exercitatione mea: Et conturbatus sum a uoce inimici et a tribulatione peccatoris.

C Pulcherrime Domini cursus uite, uno sermone exponitur. Exercitationem dicimus que nullo otio conquiescit. Exercitabatur miraculis et sanctitate doctrine, et contristabatur, quod predicationibus saluberrimis uesania obstinati populi non credebat. A uoce inimici H dicentis; Samaritanus est et demonium habes , conturbatus sum. C Tribulatio  erat peccatoris, quando eum ore conspuebant, cedebant alapis, et alia multa ingerebant.


3 Quoniam declinauerunt in me iniquitates: Et in ira molesti erant mihi.

C Declinauerunt enim in Dominum iniquitatem, quia nullam uolentes recipere rationem, effusionem sanguinis innocentis expetebant. Audiant insipientes Iudei, tantam se Domino fecisse molestiam accensa ira ut sibi perpetuam prepararent ruinam. H In ira, ira festuca; trabs, odium. Ira conturbat, trabs excecat, ut illud: Turbatus est pre ira oculus meus. Molestus, id est seuus. C uel molestia est, quando procacitate superflua reddimur inquieti.


4 Cor meum conturbatum est in me:  Et formido mortis cecidit super me.

H Cor meum conturbatum est in me, secundum hominem: sed uirtute diuina confortatum est. Et formido, etc. C Sua suis apte redduntur, consequens enim erat, ut cuius cor conturbatum fuerat, eum formido mortis inuaderet. Reuera cecidit, quando super eum uenit, ulterius non ualitura, que prius potuit, quia perpetua mors morte Christi uicta est.


5 Timor et tremor uenerunt super me: Et contexerunt me tenebre.

H Humano more loquitur, quibus est timor anime, et tremor corporis. Tenebre dicuntur mali homines, quia qui odit fratrem suum in tenebris est  . Contexerunt quidem, sed quia lux eram, non comprehenderunt.


6 Et dixi: Quis dabit mihi pennas ÷ sicut .. columbe: Et uolabo et requiescam?

C Quis dabit mihi, scilicet nisi tu Pater qui humanam naturam ad celorum regna perducis. Penne a pendendo dicte. Inspice uero quod pennas non aquile, non accipitris petiit, sed columbe, que dicta est quasi celle alumna, auis innocens, mansueta, que in nullum animal fellita uoluntate consurgit, merito illius pennas Christus petiit, in cuius specie super eum Spiritus sanctus apparuit . uolabo, id est celerrima me uoluntate transponam, ut ab eorum iniquitate quiescam qui me persequuntur,  scilicet Iudeorum.


7 Ecce elongaui fugiens: Et mansi in solitudine. Diapsalma.

H Ecce elongaui a Iudeis, scilicet quia longe est a peccatoribus salus. Et cum gentibus incredulis mansi, quas in aduentu meo florere feci. De quibus alius ait propheta: Letetur et floreat desertum .


8 Exspectabam eum qui saluum me fecit: A pusillanimitate spiritus et tempestate.

C Pronuntiat enim se presidium exspectare Patris, qui eum poterat a corporea infirmitate saluare, et quia superius dixit esse turbatum, ideo nunc modici animi esse se testatur. Tempestates dicit procellas seditionum quas Iudei commouebant.


9  Precipita, Domine, diuide linguas eorum: Quoniam uidi iniquitatem et contradictionem in ciuitate.

C Hic Iudaico populo salutariter imprecatur, ut diuisione linguarum, non implerent uoluntatem malitie sue, sicut in illa turri factum est, quam metu recentis diluuii in altum homines extendere conati sunt . Digne igitur illos diuidi postulabat, quos iniquos esse in sacrilegis congregationibus presciebat; ideo subiunxit, quoniam uidi iniquitatem in ciuitate, id est H congregatione; iniquitatem, cum non crediderunt; contradictionem, cum exprobrant: Nonne hic est filius fabri , et alia multa.


10 Die ac nocte circumdabit eam super muros eius  iniquitas: Et labor in medio eius et iniustitia.

H Dicit enim die ac nocte, id est, omni tempore circumdare eam, hoc est Hierusalem. Super muros eius iniquitas, ut quantum murorum machina in altum potuit crescere, multo magis Iudeorum malitia se extenderit. Labor in medio eius, etc.; labor in oppressione pauperum, et iniustitia in iudiciis. Per medium , designans nobilissimos et primates eorum, quos non lex, non ratio, sed labor et iniustitia possidebat.


11 Et non deficit de plateis eius: Usura et dolus.

C Intende quod non dixit, occulte, sed in plateis  talia fuisse commissa, que lex diuina damnauit. H Usura est plus accipere quam dare: Omnia enim que in lege prohibita sunt, ad augendum peccati cumulum excreuerunt. In lege enim usure accipi prohibentur. Unde propheta: Non feneraui, neque fenerauit mihi quisquam .


12 Quoniam si inimicus maledixisset mihi: Sustinuissem utique.

C Hic monstratur magne patientie exemplum, ut, inimicis contraria nobis loquentibus, non in contentionem erumpere, uel uerbis resistere, sed locum insanis loquelis dare studeamus.


13 Et si is qui oderat me super me magna locutus fuisset: Abscondissem me forsitan ab eo.

 C In isto uersiculo et precedenti ac sequenti Iudas perfidus increpatur, qui caueri potuisset, si publicus fuisset inimicus, humano modo loquendo; quem tamen Christus si uoluisset, occultum non sibi sed aliis, cauere potuisset. H Non hic tantum de passione Dominus queritur, sed et de discipulo proditore, a quo se non abscondit, licet a Iudeis   se absconderit sed etiam conuiuio sancto asciuit.


14 Tu uero homo unanimis: Dux meus et notus meus.

C Unanimis dictus est Iudas, quia inter apostolos fuit numeratus. Dux, quia ad uicos et castella premissus est, ut predicatione uerbi imbueret rudes  animos. Notus, quia eius proditio nota erat Christo. H uel, quia cum aliis ad predicandum missus fuit, notus eius dicitur.


15 Quoniam simul mecum dulces capiebas cibos: In domo Dei ambulauimus cum consensu.

H Qui simul mecum dulces capiebas cibos, id est, corpus et sanguinem Christi, quod ipse accepit ab eo indignus. Sepe etiam cum ipso Domino in templo Salomonis cum consensu predicationis abiit. C Isti  uersui iungendum est: cur me tradis? ut, tu homo unanimis dux meus et qui mecum dulces cibos sumpsisti, etc., cur me tradis?


16 ueniat mors super illos: ÷ Et .. descendant in infernum uiuentes.

C ueniat mors et deuorabit eos terra uiuos: Hoc  factum fuit Dathan et Abiron; uenit subito ignis et mortui sunt. C More enim suo emendationem magis quam consumptionem postulat Propheta uenire inimicis. Mors enim uite dicitur finis, et qui in meliorem partem conuertitur, finem prioris conuersationis reperisse iudicatur. In infernum descendunt uiuentes, quando cogitationes suas pessimas expauescunt, et ad meliora uota feruntur. Tunc enim quasi uiuentes ad inferna descendimus, quando malorum nostrorum recordatione terremur.


17 Quoniam nequitie in habitaculis eorum. In medio eorum.

H Quoniam nequitie in habitaculis Iudeorum. Etenim tam opere quam cogitatione illi nequitia pleni sunt.


18  Ego ÷ autem .. ad Deum clamaui: Et Dominus exaudiuit me.

H Clamauit igitur ex forma serui Christus iugiter ad Deum pro populo Christiano, et consequens erat illum exaudiri, quia non poterat a sua maiestate segregari.


19 uespere et mane et meridie narrabo et annuntiabo: Et exaudiet uocem meam.

C uespere, significat tempus traditionis, quando eum Iudas cohorti tradidit. Mane, cum ad Pontium Pilatum ductus est. Meridie, quando hora sexta suspensus est. Meridies dictus quasi medius dies. His sequentia uerba redduntur, nam narrabo pertinet ad uesperum, quando omnia predixit, que Iudas pessimus  facere disposuit. Annuntiabo ad mane, quia mane annuntiauit respondendo Pilato: In hoc natus sum , etc. Exaudiet uocem ad meridiem pertinet, cum dixit: Consummatum est, et emisit spiritum .


20 Redimet in pace animam meam ab his qui appropinquant mihi. Quoniam inter multos erant mecum.

H Redimet in pace, narrat uidelicet quod eum uelociter exaudiuit, cum eum de tribulationibus mortis eripuit in resurrectione. In pace, hoc est in semetipso. Ab his qui appropinquant, corpore non uita et merito. Inter multos, credentes erant mecum, et tamen non credebant. uel inter istos qui sunt multi, id est, inter malos et non inter paucos, id  est, inter bonos qui sunt pauci. uel in multis, id est, in baptismo et fide ficta. In paucis non sunt, id est, in fide firma, spe uera et caritate.


21 Exaudiet Deus et humiliabit illos: Qui est ante secula. Diapsalma.

H. Exaudiet Deus me benedicentem, non illos maledicentes. Et humiliabit eos, hoc est superbos. Qui est ante secula, Pater utique: quem in me manentem non cognouerunt.


22 Non enim est illis commutatio et non timuerunt Deum: Extendit manum suam in retribuendo.

H Non est illis commutatio, de malo in bonum. Et non timuerunt Deum, et ea causa, ad ultionem descendit Deus, sicut sequitur, extendit manum in  retribuendo. Quia cum eis ad auxilium porrecta fuisset, non eam receperunt. In retribuendo ergo dicit, id est, in uindicta in die iudicii, hoc est, quia noluerunt conuerti et recipere a manu misericordie gratiam, extendit manum in eos uindicte, ut qui noluerunt recipere in tribuendo, accipiant in retribuendo.


23 Contaminauerunt testamentum eius diuisi sunt ab ira uultus eius: Et appropinquauit cor illius.

C Ille enim testamentum Dei contaminat quantum ad se pertinet, qui minime ipsius imperiis obedit. Diuiduntur etiam perfidi a populo fideli in iudicio, et segregantur tanquam arsure palee a granis.  Ira enim hic pro uindicta ponitur, quam impii sustinebunt. Et appropinquauit cor illius in iudicio, quando cor Domini  omnibus innotescit. H uel contaminauerunt Iudei testamentum, quia non intellexerunt Dominum Iesum in lege promissum, et quod intelligunt de Scripturis; in malum uertunt, quia Trinitatem non credunt et ideo diuisi sunt a spirituali intelligentia. A Et ex eorum diuisione et contaminatione, appropiauit uoluntas Dei credentibus, ita ut et in Scripturis Dei uoluntatem, que latebat, intelligant.


24 Molliti sunt sermones eius super oleum; Et ipsi sunt iacula.

C Molliti sunt sermones perfidorum Iudeorum  dicentium: Magister, scimus quia a Deo uenisti . Super oleum, ne tanto sceleri par potuisset aliquod inueniri, quia nil leuius est oleo. Ipsi etiam fuerunt iacula, quando dixerunt: Reus est mortis . H uel reuertitur sermo ad Iudam, cuius sermo: Aue rabbi, super oleum erat, et osculo tradidit. Tale oleum refugientes boni in tribulatione Deum inuocant, ideo sequitur: iacta, etc.


25 Iacta super Dominum curam tuam et ipse te enutriet; Non dabit in eternum fluctuationem iusto.

C Quando cogitatio iactatur in Dominum, non solum nos non consumit, quemadmodum cogitatio istius seculi, sed etiam nutrit: in eternum enim   neminem iustissimum permittit Deus fluctuare, quando cum ipso in eternitate cognoscitur regnare.


26 Tu uero Deus: Deduces eos in puteum interitus.

C Prius itaque dixit de iustis, nunc de impiis qui in gehenne profunditatem mergendi sunt. Puteus dicitur hiatus terre patens, sed ne hunc uitalem puteum intelligeres, addidit interitus, id est fouea mortalis. O pietas inaudita iudicantis! totum hominibus predicitur, ut culpa plectibilis uitetur. Ex putei enim similitudine gehenne tormenta nos admonet formidare.


27 uiri sanguinum et dolosi non dimidiabunt dies suos:  Ego autem sperabo in te, Domine

C uiri sanguinum proprie non dicuntur qui innocenter humanum fundunt cruorem, quoniam et iusti iudices iuste fundunt, propterea addidit, et dolosi, ut solum illi notentur, qui per iniquissimum dolum querunt alienum exitium. Hos tales non dicit dimidiare dies suos, quando cum sibi longam uitam promittunt, exitum celerrime mortis inueniunt. Ideo autem additum est, suos, ut uoluntarios intelligeres dies sibi computatos, id est illos quos se uicturos putabant, aut uolebant non a Domino constitutos.



ORATIO EX PSAL. LIu.

Iesu Domine, qui ante secula manens, conditionemque humanam suscipiens, ab unanimo discipulo  proditus, mortem subisti pro perditis, exaudi orationem supplicum et presta, ut, te uespere et mane meridieque laudantes, mereamur ab huius seculi tempestatibus defensari. Qui cum Patre, etc.



PSALMUS Lu.



ARGUMENTUM PSAL. Lu.

C uox Ecclesie in persecutione posite.


TT. In finem pro populo qui a sanctis longe factus est. Dauid in tituli inscriptione cum tenuerunt eum Allophyli in Geth.

C In finem, iam notum est; pro populo dicit, qui a sanctis longe factus est, quia Iudaicus populus postulabat a Pilato, ne inscriptionem tituli sicut prophetarum fuit scriberet, nolens Christum suum regem  dici . Illa uoluntas eos longe fecit a sanctis, quia sancti Christum suum regem dici gloriantur. Geth significat torcular, id est pressuram, quam omnis patitur Christianus ab allophylis, id est ab alienis. Philistini enim  alio nomine allophyli dicebantur.


1 Miserere mei, Deus, quoniam conculcauit me homo: Tota die impugnans tribulauit me.

C uirgo mater Ecclesia celestem sponsum piis lacrymis rogat, ne se patiatur ab inimicis opprimi. H In homine conculcante atque impugnante, diabolum uel reliquarum nequitiarum spiritualium ostendit persecutionem.


2 Conculcauerunt me inimici mei tota die:  Quoniam multi bellantes aduersum me.


3 Ab altitudine diei timebo: Ego uero in te sperabo.

C uinum enim non profluit, nisi pedibus uua conculcetur. Sic Ecclesiam in membris suis conculcat inimicus, ut sanctorum merita gloriosa inde nascantur. Tota die, omni tempore contra eam rebellant inimici, sed de his, quia aliqui conuertantur, non dicit omnes, sed multi.

C Ab altitudine diei, istum mundum significat, ubi tumet altitudo superbie. Nam sicut Christus humilitatem precipit, ita diabolus altitudinis culmina persuadet. Sed unde timere non debeat Ecclesia nec cadat, subdit. Ego in te sperabo, qui nunquam in te decipis confidentes.


4  In Deo laudabo sermones meos: In Deo speraui non timebo quid faciat mihi caro.

C In Deo laudat sermones suos, qui omne quod loquitur bene: Deo applicare, non sibi, contendit. Non timebo, licet seuiat carnificum manus, omnia tamen tormenta despicit Ecclesia in membris suis, que exspectat munera Domini Saluatoris.


5 Tota die uerba mea exsecrabantur: aduersum me Omnes cogitationes eorum in malum.

H Tota die exsecrabantur uerba Christi Iudei dicentes: Non est propheta, sed seducit turbas . Cogitationes Iudeorum uerse sunt in malum, contra Christum; et peccatorum, contra sanctos.


6  Inhabitabunt et abscondent: Ipsi calcaneum meum obseruabunt.


7 Sicut sustinuerunt animam meam Pro nichilo saluos facies illos, in ira populos confringes.

C Inhabitare uidentur subdoli Christiani Ecclesiam, sed malum sue peruersitatis abscondunt, nec palam ausi sunt prodere, quod sciunt apostolicam doctrinam non habere. Ipsi calcaneum obseruabunt, more diabolico, uel eorum qui ministri ipsius sunt, qui ultima nostra insidiosa calliditate respiciunt, cupientes nos a fide euertere, et ad reatus discrimina peruenire, saltem in extremis.

H Sustinuerunt animam Christi Iudei, ut captum in uerbis accusarent principibus. Saluantur enim  pro nichilo; dum non commutantur ad gloriam, ad supplicia transferuntur. In ira populos confringes, quia impacti sunt in petram offensionis, et lapidem scandali . A C uel quamuis illi sustineant in malum, et ab hoc indignos se faciant saluatione, tu tamen misericordia omnia peccata superans, pro nichilo, id est gratis, nullis eorum meritis precedentibus: saluos facis ita ut, quasi iratus, multis tribulationibus populos fatigatos recurrere ad te cogas. Irasceris et deducis, seuis et saluas, terres et uocas; ira uidetur, sed paterna.


8 Deus, uitam meam annuntiaui tibi. Posuisti lacrymas meas in conspectu tuo.

C uitam suam annuntiat Deo, qui peccata propria confiteri non erubescit. Lacryme, que in conspectu  Domini ponuntur, iocunde sunt, quia non cruciant, sed a cruciatibus liberant.


9 Sicut et in promissione tua: Tunc conuertentur inimici mei retrorsum.

C Promissio quippe Dei est, ut pias lacrymas non refutet. H Optando dicit Ecclesia, conuerti inimicos retrorsum, id est, ut qui currunt ad infernum conuertantur ad Deum.


10 In quacunque die inuocauero te: Ecce cognoui quoniam Deus meus es.

C Hic clementiam Domini pronuntiat mirabilemque pietatem Propheta, ut in quacunque die inuocatus fuerit Christus, semper se miseratus indulgeat. Quacunque die, significat diuersi temporis satisfactionem. Alius enim toto tempore uite Domino  supplicat, alter, media etate conuertitur. Alius in fine uite saluatur, ecce cognoui. H Alii cognoscunt Deum per creaturam celi et terre, sicut Paulus dicit: Per ea que facta sunt intellecta conspiciuntur ; alii, per inspirationem diuinam; alii, per signa, ut Thome dixit: Infer digitum tuum huc ; alii, per indulgentiam. clementiam, et auxilium, ut penitentes.


11 In Deo laudabo uerbum, in Domino laudabo sermonem: In Deo speraui, non timebo quid faciet mihi homo.

H Laudat iterum Propheta uerbum istud, siue sermonem: qui erat in principio apud Patrem; et  sperans in eum, non metuit minas aduersarii dicens: in me sunt, Deus, uota tua. C uel, sermonem, id est Euangelium ab ore Christi prolatum.


12 In me sunt, Deus, uota + tua .. ÷ Que .. reddam laudationes tibi.

H Hec sunt uota Prophete, ut laudem Dominicam sedule celebret, et cur hec faciat adiecit, quoniam eripuisti.


13 Quoniam eripuisti animam meam de morte, et pedes meos de lapsu: Ut placeam coram Deo in lumine uiuentium.

C Quoniam eripuisti animam meam, id est, populos fideles de morte perpetua, et bene suam animam sancta mater dicit ereptam, que in liberatione filiorum gaudebat. Dicit uero pedes ereptos a lapsu,  quod non fit hic, sed in futuro seculo prestabitur. Dum enim ambulabunt iusti in hoc mundo, in lapsu sunt, sed misericordia diuina continentur. Sic legitur: Septies cadet iustus et resurget . H Lumen uiuentium Christus est, qui sibi placentes illuminat. C uel manifestatio sanctorum est lumen uiuentium.



ORATIO EX PSAL. Lu.

Bellorum inuisibilium optime propugnator, qui in te fidentes ab inimicis obrui non permittis, exterge precamur ab oculis nostris peccati lacrymam, ut dum carnalia bella comprimimus, placere tibi in lumine uiuentium mereamur. Per Dominum nostrum Iesum, etc.



PSALMUS LuI.



ARGUMENTUM PSAL. LuI.

C Ut Christus secundum humanitatem qua passus est orat, et resurrectionis sue gloriam commemorat, Patrique laudes decantat.


TT. In finem ne disperdas Dauid in tituli inscriptione cum fugeret a facie Saul in speluncam.

C Ne disperdas Dauid prohibetur. Dauid a Saulo disperdi. In tituli inscriptione, hoc non Dauid: sed in passione Christo euenit, ne a Pilato scriptus titulus mutaretur . Cum fugeret, etc., actus iste et Dauid et Domino conuenit. Nam sicut fugit Dauid a facie Saul in speluncam, sic Deitas abscondita fuit perfidis Iudeis in corpore Christi.


1  Miserere mei, Deus, miserere mei: Quoniam in te confidit anima mea.

C Clamat Christus ad Patrem, ex eo quod futuram sciuit passionem. Repetitio ista: periculum future mortis ostendit. Orauit autem, ut regulam nobis sancte orationis ostenderet: passus propter nos, ut nullus pro ipso pati uelle refugiat.


2 ÷ Et .. in umbra alarum tuarum sperabo: Donec transeat iniquitas.

H Umbra enim significat protectionem Diuinitatis. A calore enim solis, umbra queritur; sed per calorem, persecutio uel tribulatio intelligitur. Due ale duo Testamenta uel duo precepta caritatis:  quibus protegi se petit Propheta, donec transeat iniquitas, id est diabolus cum suis satellitibus.


3 Clamabo ad Deum altissimum: Deum qui bene fecit mihi.

C Clamat ille ab humanitate suscepta, a quo superne creature non desinunt opem postulare. Qui bene fecit mihi, hoc significat arcanum Incarnationis Domini, quod humano generi diuina gratia collatum est.


4 Misit de celo et liberauit me. Dedit in opprobrium conculcantes me. Diapsalma.

C Misit de celo, non angelum, non aliquam creaturam, sed intellige auxilium superne potentie sue. Opprobrium persequentibus fuit, quando illum  quem se credebant exstinguere uiderunt resurgere, et fideles populos de ipsius resurrectione gaudere.


5 Misit Deus misericordiam suam et ueritatem suam: ÷ Et .. eripuit animam meam de medio catulorum leonum: dormiui conturbatus.

H Misericordia et ueritas Christus est, quem Pater de celo misit in mundum, nec una sine altera esse potuit. Si sola misericordia fuisset, licentia esset peccandi: et si sola ueritas penam non potuisset homo sustinere. C Catuli leonum: significat plebem Iudeorum, quam principes et sacerdotes  ferali uoluntate genuerunt. Dormiuit altissima quiete in cruce, conturbatus afrem itu  Iudeorum.


6 Filii hominum dentes eorum arma et sagitte: Et lingua eorum gladius acutus.

C Filii hominum sunt, qui in nece Domini impia uoluntate seuiebant. Quorum dentes fuerunt arma et sagitte, id est consilia pessima, et uerba uolantia ad operationem mortis. Acuto gladio comparantur uoces ille que dicebant: Crucifige, crucifige, quoniam sicut acutus ensis celerrimum mortis operatur effectum, ita et illa uerba: citatam exitii compleuere sententiam.


7 Exaltare super celos Deus. ÷ Et .. in omnem terram gloria tua.

 C Exaltare: ut pendens in cruce; semper in tua maiestate cognoscaris regnare. Super celos dixit, quia Dominus supernas uirtutes noscitur habere subiectas, et quoniam ascendens super celos sedensque ad Patris dexteram glorificatus est. Glorificatus est quoque super terram, quando totum mundum replet Ecclesia, in qua laudes Deo iugiter concinuntur.


8 Laqueum parauerunt pedibus meis: Et incuruauerunt animam meam.

H Laqueum parauerunt: cum interrogationes Christo inferebant dolosas. Sic quoque uoluerunt Christum incuruare, ut non nominaretur nomen eius.


9  Foderunt ante faciem meam foueam: Et inciderunt in eam. Diapsalma.

C Bene fouea dicitur sententia mortis, que mittit ad foueam. Dixerunt enim: Reus est mortis, et ideo dicti sunt foueam fodere, quia uisi sunt eum neci tradidisse. Et ipsi inciderunt. Omnis enim iniusta uox: suos damnat auctores, et antequam alteri noceat: se prius ipsa condemnat. H Inciderunt, cum post resurrectionem Domini inimicis traditi, capti, interfecti et dispersi sunt.


10 Paratum cor meum Deus paratum cor meum: Cantabo et psalmum dicam.

C Agit Filius gratias Patri, per id per quod et resurrexit a mortuis. Paratum se dicit ad agendas gratias, quia sibi sciebat uenturam gloriam resurrectionis.  Cantare diximus, gratias uocibus referre. Psalmum dicere, predicabili actione illum laudare.


11 Exsurge gloria mea, exsurge psalterium et cithara: Exsurgam diluculo.

C Exsurge dicitur quasi surge, ad miraculum faciendum: exsurge psalterium et cithara. Psalterum fuit: quando operabatur diuina mandata. Cithara uero: gloriosam passionem significat, que tensis neruis et ossibus dinumeratis uirtutem patientie personabat. Surrexit diluculo, quod est inter tenebras noctis et claritatem Dei.


12 Confitebor tibi in populis, Domine: Et psalmum dicam tibi in gentibus.

 H Confitebor tibi, hoc est, postquam resurrexero: te in populis Christianis laudabo. C Psalmum dicam, quia per omnes gentes: linguis uariis psalmodia Domino deuota mente persoluitur.


13 Quoniam magnificata est usque ad celos misericordia tua: Et usque ad nubes ueritas tua.

H Magnificata est misericordia, quia Domini resurrectione pacificata sunt omnia Patri, que in celo et que in terra sunt. C Nubes significant prophetas, quos irrigua ueritas Spiritus sancti, uelut copiosus imber impleuit: et celesti fonte satiati, super steriles peccatores spiritualis copie dona fuderunt.


14 Exaltare super celos, Deus. Et super omnem terram gloria tua.

 H Exaltare, Propheta hec dicit, de gloriosa Christi ascensione. Erit gloria super terram, cum effuderit donum Spiritus sancti super omnem carnem .



ORATIO EX PSAL. LuI.

Transfer, Domine, iniquitatem familie humilis, sub tuarum alarum umbra sperantis, ut missa de celo misericordia tua, a nequissimis insidiarum foueis eruamur. Per Dominum nostrum Iesum, etc.



PSALMUS LuII.



ARGUMENTUM PSAL. LuII.

C Christus exprobrat nequitiam Iudeorum, et eorum retributiones declarat, ac de letitia iustorum, cum ultionem uiderint peccatorum.


 TT. In finem ne disperdas Dauid in tituli inscriptione.

C Commonetur itaque Pontius Pilatus, ne disperdat scriptum titulum, qui regem Dominum declarabat. Regem enim illum quis poterit abolere: quem constat esse celi terreque Creatorem.


1 Si uere utique iustitiam loquimini: Recte iudicate filii hominum.

C Loquuntur enim Iudei falso iustitiam legis, qui non sunt recta iudicaturi; uere enim iusta loquuntur, qui iusta facturi sunt. Sermo enim rectus: uite debet esse consimilis. Hic arguit propheta uoces illorum, quando dolose dicebant: Magister, scimus quia a Deo uenisti. Non recte iudicabant, quando Pilato dicebant: Crucifige, crucifige.


2  Etenim in corde iniquitates operamini in terra: Iniustitias manus uestre concinnant.

C Etenim in corde, ac si diceret: Quomodo potuistis de me iudicare qui in corde uestro iniquitates operamini? ubi perfectum est crimen antequam fiat perpetratum. In terra dicit, in arcano pectoris; per manus significat res actuales malas, que concinnantur mente: quando ex multis partibus sibi conuenit peruersitas adunata.


3 Alienati sunt peccatores a uulua: errauerunt ab utero: Locuti sunt falsa.

C Merito ergo proiectos dicit peccatores tanquam abortiuos a uulua Ecclesie, qui nulla doctrine confirmatione perfecte imbuti sunt, sed tanquam tenere  pecudis fatuata mollities, non ad lucem uitalem, sed in perfidie tenebras probantur adiecti. Et recte Ecclesia uterum habere dicitur, que nos sacro baptismate genuit in perpetuam lucem. Errauerunt ab utero qui contraria matri dogmata secuti sunt. Ipsi et falsa locuti sunt: qui ab eius sanctis doctrinis errauerunt.


4 Furor illis secundum similitudinem serpentis: Sicut aspidis surde et obturantis aures suas.

C Obstinatorum Iudeorum furor irreuocabilis est sicut serpentis. Quibus etiam mala consuetudo aspidis comparatur, que ne exaudiat uerba incantantis et suas latebras derelinquat: unam aurem dicitur sue caude obturare inflexione, alteram in terram deprimere. Sic obturatis auribus cordis Iudei noluerunt  audire saluberrimam iussionem Christi, siue sancte Scripture intelligibilem ueritatem.


5 Que non exaudiet uocem incantantium: Et uenefici incantantis sapienter.

C Dicit enim de aspide que non exaudiet uocem incantantium, nec passa est audire uocem: que illam trahere potuisset ad lucem. Sic etiam Iudeus, uel quiuis obstinatus maleuolus: non contrahitur a docente ad lumen ueritatis.


6 Deus conteret dentes eorum in ore ipsorum: Molas leonum confringet Dominus.

C Contriuit Deus dentes Iudeorum, quando dolosa uerba eorum deducebantur ad nichilum. Leones fuerunt, quando cruento ore clamabant: Crucifige,  crucifige. Confringebantur mole in ore ipsorum, quando non poterant dictis uerissimis respondere.


7 Ad nichilum deuenient tanquam aqua decurrens: Intendit arcum suum donec infirmentur.

C O inaudita seuitia Iudeorum! comparantur illis tot mala ingentia: a quibus nouimus immania uenire pericula. Aqua uero decurrens: est torrens cito deficiens. Deus etiam contra malos arcum suum intendit, id est, comminationem sue potestatis, et tandiu terret: donec infirmati cedant, et ad confessionis salutem se conuertant.


8 Sicut cera que fluit auferentur: Supercecidit ignis et non uiderunt solem.

H Sicut cera igne dissolultur, ita et isti qui in sua  obstinatione perdurant, futuri iudicii igne perduntur. C Auferentur, dicit a conspectu Dei. H Supercecidit ignis, id est, iudicium mortis. Et non uiderunt solem, C id est, Dominum Saluatorem. Illum enim conspicere nequeunt, nisi qui eum mundis mentibus intuentur. A C uel ignis concupiscentie male cecidit hic super mentes malorum, et ideo iustum et bonum et sanctum uidere non possunt, id est, bene agere et bene discernere agenda.


9 Priusquam intelligerent spine uestre rhamnum: Sicut uiuentes sicut in ira absorbet eos.

H Hic loquitur ad populum peccantem. Rhamnus spinarum genus est aculeis asperrimum et flore gratissimum, et significat per flores retributionem bonorum, per aculeos penam malorum; iustis floret  ad ornatum, peccatoribus prebet spinas ad configendum. C Dicit uero: Sicut uiuentes, quia uiuere creduntur et mortui sunt. Omnis enim peccator in peccatis degens, ueritati moritur. Sicut in ira: illud significat, quia Dominus non iratus: tanquam iratus, uidetur peccatores percellere. Quando autem additur: Absorbet eos, hoc significat subitum interitum eorum cum iusta uindicta.


10 Letabitur iustus cum uiderit uindictam. Manus suas lauabit in sanguine peccatoris.

H Letabitur iustus, quia quando impii damnantur in penis, iusti letificantur in premiis. C Cum enim sanguis peccatoris effunditur, tunc manus, id est, actus iusti hominis corriguntur. Impio enim pereunte, commonetur iustus se cautius diligentiusque custodire.


11  Et dicet homo si utique est fructus iusto: Utique est Deus iudicans eos in terra.

C uult hic enim hoc intelligi, quia nec mali in hoc seculo omnino a pena sunt liberi, quamuis florere uideantur, quia qui non crediderit, iam iudicatus est. Nec etiam boni a beneficio sequestrati, licet mundanis oneribus opprimantur. II Tunc erit fructus iusto: cum ei Dominus regna donauerit. Illi ante iudicium in hac terra iudicantur: de quibus dictum est: Qui non crediderit iam iudicatus est .



ORATIO EX PSALM. LuII.

Iustissime Domine, concede populo tuo sequi iustitiam,  diligere recta, ne a ueritate tua auditum auertens, a uenefici serpentis morsibus saucietur. Per Dominum nostrum Iesum Christum, etc.



PSALMUS LuIII



ARGUMENTUM PSAL. LuIII.

C Christus orat, ne ei inimici nocere preualeant, dicitque quemadmodum in fine seculi conuertendi sint Iudei, pro quibus et oratio mirabili pietate depromitur.


TT. In finem ne disperdas. Dauid, in tituli inscriptione: quando misit Saul et custodiuit domum eius: ut interficeret eum.

In finem: iam dictum est sine fine. Ne disperdas Dauid in tituli inscriptione. Et hoc quoque frequenter ponitur, ut passio Domini per hec indicia declaretur.  Domus Dauid indicat monumentum, ubi triduana morte requieuit, quod ad custodiendum miserunt Iudei mala mente: quod tamen inuitis eis factum est ad gloriam nominis eius ne per fraudem diceretur resurgere.


1 Eripe me de inimicis meis, Deus meus: Et ab insurgentibus in me libera me.

C Petit humanitas uerbi ex humanitate sine macula peccatorum: diabolum uel ministros eius Iudeos auerti a se. Nos autem sic petimus obnoxii: ab immundis spiritibus diuina misericordia liberari. H Inimici Christi fuerunt Iudei: cum ei inuidebant occulte. Insurrexerunt: cum preceptis eius obuiauerunt.


2 Eripe me de operantibus iniquitatem:  Et de uiris sanguinum salua me.

C Duo genera inimicorum posuit, scilicet inimicos qui animum tantum habuerunt nocendi, et qui iam insurgebant nocere, nunc uero tertium genus eorum qui iam operantur malum. H Quia operarii iniquitatis effecti sunt , cum manus armauerunt ad eius interfectionem. uiri sanguinum fuerunt, cum sanguinem iusti super se suos que filios uenturum esse optauerunt.


3 Quia ecce ceperunt animam meam: Irruerunt in me fortes.

C Anima hic dicitur uita corporalis: ceterum animam Christi nulla potuit aduersitas occupare, sed per animam captam tempus ostenditur passionis. Fortes: diabolum significat hic cum ministris Iudeis.


4  Neque iniquitas mea neque peccatum meum, Domine: Sine iniquitate cucurri et direxi.

C Iniquitas hic pro malitia uel maleuolentia accipienda est; peccatum uero pro operatione sceleris; que omnino a Domino fuisse probantur extranea. Christus enim mundanam uitam recto tramite cucurrit, nec illi ullo modo potuit obuiare iniquitas: que actus semper humanitatis intorquet. Hoc enim ei erat dirigi, unde uenerat ut rediret.


5 Exsurge in occursum meum et uide: Et tu, Domine, Deus uirtutum, Deus Isrel.

H Ad Patrem hic loquitur: a quo se in Euangelio  clarificari postulabat. Et uide, hoc est fac uideri, ut credant me equalem tibi. Deus uirtutum, id est, angelorum et hominum. Deus Isrel, hoc est, animarum Deum uidentium.


6 Intende ad uisitandas omnes gentes: Non miserearis omnibus qui operantur iniquitatem. Diapsalma.

C Intende nunc ad uisitandas omnes gentes, ut tibi ex gentibus copia crescat, quia sterilitatem fidei in Iudaico populo comperisti. Omnes gentes dicit, quoniam de uniuersis gentibus Domino adiuuante erant credituri. Non miserearis, ostendit illis esse miserendum: qui puro studio supplicabunt. Licet omnes operantur iniquitatem, illis tamen parcendum est qui ad Christum deuota mente confugiunt.


7  Conuertentur ad uesperam et famem patientur ut canes: Et circuibunt ciuitatem.

C Declaratur hic futura conuersio Iudaici populi, et ex eis in fine mundi innumeros esse credituros: ut quamuis sera, tamen aliquando salutifera conuersione saluentur. H Et usque ad exitum uite sue famem uerbi Dei patiuntur. C Canis dictus a canendo, nam illius consuetudo est, illa loca defendere, ubi se nouit alimoniam reperire: ita Iudei iam conuersi defendent ciuitatem, id est Ecclesiam quam correctis predicatoribus circuibunt.


8 Ecce loquentur in ore suo: et gladius in labiis eorum:  Quoniam quis audiuit?

C Loquentur certe tunc in ore suo: quod nunc habere non merentur in corde. A C Erit utique in labiis eorum gladius celestis uerbi Dei, qui legitur bis acutus, ex utroque testimonio feriens. C Quis enim cum pondere proferendum est, quasi nullus gentilis pene, quasi omnino rarissimus, qui eorum predicationem audiet, scilicet Iudeorum, quoniam quando conuertentur Iudei: pene Christiani ex gentibus Antichristo adherebunt, ut rarissimus sit tunc Christianus, ex gentibus natus.


9 Et tu, Domine, deridebis eos. Ad nichilum deducis omnes gentes.

C De gentibus qui in Antichristi scelerata religione permanserint, irridendos eos pronuntiat, qui  predicationes rectas audire noluerint. Gentes, et in bono et in malo poni notissimum est. Ipsas enim pro nichilo habet Dominus: qui eum creaturarum omnium non uenerantur auctorem. Mos est Scripture  dicere pro parte totum, ut omnes gentes non omnes, sed omnes incredulas accipias.


10 Fortitudinem meam ad te custodiam: quia Deus susceptor meus: Deus meus, misericordia eius preueniet me.

C Fortitudinem humanitatis sue dicit Christus patris beneficiis applicandam. Ad te custodiam: mutata syllaba significat per te. Custodiam fortitudinem meam: merito illi fortitudinem suam pronuntiat deputandam, quem etiam susceptorem suum  esse noscebat. H Preuenit illum misericordia Patris, cum prius centurio eum confessus est, quam ab inferis resurrexisse Deum uideret. Sed et multi percutientes pectora sua reuertebantur dicentes: uere Filius Dei erat iste .


11 Deus ostendit mihi super inimicos meos: Ne occidas eos nequando obliuiscantur populi mei.

C Deus ostendit mihi. Secundum iam dicit munus beneficii, ut etiam inter inimicos uirtus ipsius maiestatis possit ostendi, ut de blasphemis fiant religiosi. Ne occidas eos, precatur ergo ne gens Iudeorum funditus pereat, sed magis errasse se satisfactione digna cognoscat.


12 Disperge illos in uirtute tua:  Et depone eos protector meus, Domine.

H Disperge illos, hoc dictum est de Iudeis, ut in toto orbe dispersi, sic emendati non superbiant, uel in hac dispersione scelus suum penitendo deplorent.


13 Delictum oris eorum sermonem labiorum ipsorum: Et comprehendantur in superbia sua.

C Delictum oris eorum, id est, cogitationum insanie fuerunt, quando consilium fecerunt, ut neci traderent Dominum. Sermo quoque labiorum detestabilis fuit, quando dicebant: Reus est mortis. Captos eos constat in superbia sua, quando uiderunt resurgentem quem respuerant miracula facientem.


14 Et de exsecratione et mendacio annuntiabuntur  in consummatione: In ira consummationis et non erunt.

H Exsecrabantur Dominum, cum eum filium Ioseph fabri dixerant. Innectebant etiam mendacium: cum eum demonium dicebant habere. Et non erunt, id est, ut non possint perseuerare in malitia sua, sed in ea consummentur . C Consummationem enim illam dicit, quam unusquisque patitur. : quando memor peccatorum se cruciat. Non erunt igitur utique superbi sed penitendo humiliati.


15 Et scient quia Deus dominabitur Iacob: ÷ Et .. finium terre. Diapsalma.

C Et scient, Iudei cum fuerint perfecta religione instituti: Christum esse Dominum Iacob patriarche,  quod primitus non credebant, et Dominum esse finium terre, id est, catholice Ecclesie toto orbe diffuse, quod modo durato corde non sapiunt.


16 Conuertentur ad uesperam et famem patientur ut canes: Et circuibunt ciuitatem.

C Post interiectionem secundi Diapsalmatis: uenit ad tertium ingressum, ubi conuersio Iudeorum et resurrectio Domini ostenditur. Canes hic significat predicatores ex Iudeis conuersos, ut Paulum et alios. Ciuitas uero hic Hierusalem significat terrestrem: quam Paulus circuiuit predicando gloriose, et alii Iudei multi credentes. In superiore enim diuisione uesperam diximus finem seculi significare, sed  hic initium sexte etatis ostendit, quando Dominus uenit, et post eius resurrectionem multitudo credidit Iudeorum.


17 Ipsi dispergentur ad manducandum: Si uero non fuerint saturati et murmurabunt.

C Ipsi uero qui ueram meruerunt habere doctrinam, dispergentur ad manducandum, cibum uidelicet spiritalem, ut conuertantur gentes ad fidem, sicut Petro dictum est in uisione: Macta et manduca . Saturantur doctores: quando predicationes suas uiderint populos desideranter assumere. Contra ieiuni murmurant, si uerba sua fructificare non cognouerint in mentibus perfidorum.


18 Ego autem cantabo fortitudinem tuam: Et exsultabo mane misericordiam tuam.

 H Cantabat Christus, id est, predicabat fortitudinem Patris, quomodo cum ipso uicerit diabolum. C Mane exsultabit, cum nox obscura istius seculi transierit, quando iam misericordia Domini in remuneratione sanctorum elucescit. Ibi enim ipse exsultaturus est tanquam rex et Dominus, ubi suum populum in se gaudere conspexerit, potest etiam cantatio et exsultatio ista ad membra magis proprie referri. Cantauit enim Christus fortitudinem in Petro, aliisque apostolis et martyribus.


19 Quia factus es susceptor meu Et refugium meum in die tribulationis mee.

C Ipse Christus suscipitur, quando Ecclesia cuncta saluatur. Tunc etiam eternum refugium efficitur Christus, quando ista desiderantissima uox auditur.  uenite, benedicti, Patris mei, sed et iam gratum est refugium Christus, quando tempore tribulationis condonatur.


20 Adiutor meus, tibi psallam: quia, Deus, susceptor meus es: Deus ÷ meus .. misericordia mea.

C Repetit frequenter beneficia, ut nobis quemadmodum gratias agere debeamus ostendat. Susceptor: humanitatis nostre uerbum est, quod eam in Marie uirginis utero sibi sociare dignatus est. Deus meus, id est, misericordia mea, ibi enim omnia sunt beneficia, ibi uniuersa munera designata.



ORATIO EX PSAL. LuIII.

Omnipotens Domine, cuius uirtutem atque misericordiam  matutino laudamus in tempore: quo fortitudinem te nostram oramus et quesumus, ut ab omni obscuritate tenebrarum eruti: matutino lumine decoremur. Per Dominum nostrum Iesum Christum, etc.



PSALMUS LIX.



ARGUMENTUM PSAL. LIX.

C Populus conuersus ad Christum orat, ut post tribulationes quas pertulit: deducatur ad ipsum.


TT. In finem pro his qui immutabuntur in tituli inscriptione Dauid in doctrinam cum succendit Mesopotamiam Syrie et Syriam Sobal. Et conuertit Ioab et percussit Edom in ualle Salinarum duodecim millia.

C Commutabuntur autem in finem, qui ueteris  hominis errore deposito: Domino Saluatori pura mente famulantur. Tituli inscriptio Christum significat regem. In doctrinam, id est Christianam. Bella ista que sequuntur, historia regum comprehendit, et significant uictorias Domini Saluatoris: quas in toto mundo de paganis agit et perfidis, quorum uerba iste psalmus dicturus est. Christus manu fortis et desiderabilis, non ferro, sed conuersionis studio, non per ignem uisibilem, sed per caritatis ardorem  mundum rebellem subegit.


1 Deus repulisti ÷ nos .. et: destruxisti nos Iratus es et misertus es nobis.

C Populus iste qui erat priscis erroribus illigatus, repulsum se et destructum sub gratiarum actione  commemorat. Cum dicit repulisti, ostendit se fuisse gratia Dei reuocatum ne in prauis dogmatibus uita finiretur. Ista destructio sic euertit: ut construat, sic deponit: ut erigat, ideo merito ad gratiarum actionem uenit ista destructio. Iratus est: quando superstitiones eorum subuertit. Misertus: cum eos ad cultum uere religionis adduxit.


2 Commouisti terram et conturbasti eam: Sana contritiones eius quia commota est.

C Terra: uniuersum cetum peccantium significat, qui in aduentu Domini commoti sunt, quando culturas suas cognouerunt Deo esse abominabiles. Conturbati sunt, quando inter doctrinas suas alias audierunt: Apprehendite disciplinam, nequando  irascatur Dominus ; et pereatis de uia iusta. Sana contritiones, etc. Celesti medico produntur uulnera, ut contritis medicina succurrat. Ista est contritio que nos efficit fortiores, quia commota est, id est, a priore errore translata est, ut tibi Domino obediat qui ante idolis seruiebat.


3 Ostendisti populo tuo dura: Potasti nos uino compunctionis.

C Ostendit enim dura fidelibus iustis in isto mundo, ut reddat in eternitate pretiosa. uino comparata est uirtus, in qua non est uitiorum copia, sed compunctionis ubertas, que in bono proposito studium nostre uoluntatis immutate efficit recta sapere: dum ea implentur.


4 Dedisti metuentibus te significationem:  Ut fugiant a facie arcus. Diapsalma.

C Dedit timentibus significationem, quando per Scripturas edocuit in hoc amenti mundo fideles multiplices passiones sustinere: facies arcus, diem iudicii designat, ubi Noui et ueteris Testamenti quasi duobus inflexis iugis omnis populus iudicatur, sed ille ab isto arcu sagittam, id est, sententiam non suscipit, qui se in humilitatem confessionis deuote prostrauerit.


5 Ut liberentur dilecti tui. Saluum fac dextera tua et exaudi me.

C Depreeatur iste populus fidelis, ut iam a tribulationibus libertatus Dei uirtus tribulationes eius in alacritatem gaudii conuertat. Et item precatur ut  saluus fiat dextera, quia in ipsa parte statuendi sunt, qui perpetua felicitate gaudebunt.


6 Deus locutus est in sancto suo: letabor et partibor Sichimam: Et conuallem tabernaculorum metibor.

C Locutus est Pater in Filio, scilicet euangelicam ueritatem, per quam uenit redemptio fidelium. Letabor. Iuste letabatur populus, cui prospera locutus est Dominus. H Sichimam, Samariam significat, diuidit Christus Sichimam, cum aliam partem ad beatitudinem, aliam cum infidelibus ponit. C Conuallem tabernaculorum metiebatur, id est, de Iudaica collectione habet non minimam portionem in fide catholica. Conuallis dicta, quasi cauata uallis.


7 Meus est Galaad et meus est Manasses'  Et Ephraim fortitudo capitis mei.

C Galaad interpretatur aceruus testimonii. Testes enim Grece martyres dicuntur. Aceruus iste testimonii magnam esse significat martyrum congregationem. Manasses interpretatur oblitus, merito ergo fidelis populus dicit illam obliuionem suam esse, que erat de abolitione scelerum uentura. Ephraim fructificatio dicitur, que est fortitudo capitis mei, id est Dominus Saluator, qui nobis contulit copiosissimum fructum in passione et resurrectione, quia nisi granum frumenti, etc., usque multum fructum affert . H Uniuersa hec de gentium uocatione dicuntur, quarum diuerse uirtutes sub singulorum nominum interpretatione intelligende sunt.


8 Iuda, rex meus:  Moab, olla spei mee.

C Iuda Christum significat, et cum exsultatione dicendum est: Iuda, rex meus, quoniam hec est fidelium gloriosa confessio. Moab pro gentibus ponitur, unde congregandam predicebat Ecclesiam. Per ollam spei, tribulatio significatur, quam in hoc seculo sancti sustinent, que ad spem uite eterne Domino prestante, porrigitur, ut Paulus ait: Spes autem non confundit . Olla uero hic in malam partem ponitur, eo quod in sensu prauo uelut unda decoctionis exestuat, sed decoctis peccatis et exustis conuertetur nigredo olle.


9 In Idumeam extendam calceamentum meum: Mihi alienigene subditi sunt.

H Idumea interpretatur sanguinea uel terrena,  ac si dicat: In istos tales extendam calceamentum, id est predicationem Euangelii. Mihi alienigene subditi sunt, scilicet Christo et Ecclesie.


10 Quis deducet me in ciuitatem munitam: Quis deducet me usque in Idumeam?

C Exclamat populus fidelis ad Dominum: Quis deducet me in ciuitatem munitam, id est futuram Hierusalem, nisi tu solus Deus; que sic munita est, ut nulla ulterius persecutione quatiatur; qui eam te duce ingreditur. Quis deducet, ipse, scilicet Deus. Desiderat enim Ecclesia illos populos sibi applicari, qui adhuc non meruerunt esse perfecti, ut completo numero predestinatorum, simul ad eterna gaudia terreni cum sanctis peruenirent.


11  Nonne tu, Deus, qui repulisti nos: Et non egredieris Deus in uirtutibus nostris?

C Dicendo, nonne tu, Deus, ostendit, de quo superius dicebat, solum esse eum qui deduceret, et illum solum Creatorem debere nobis esse propitium. Dicit autem, qui repulisti nos, id est a malo prohibuisti, ne in nostra uoluntate uersaremur erronei. Non egredietur Deus in uirtutibus nostris, id est, cum ita nos intus in presenti seculo defendas ab aduersariis nostris, ut tamen foris nos diuersis afflictionibus ad probationem nostram affligamur, estimant inimici, quod non egrediaris in uirtutibus nostris, quamuis in mente nos uirtuose protegas.


12 Da nobis auxilium de tribulatione: Et uana salus hominis.

 C Orat Ecclesia, ut de tribulatione istius mundi, quam iugiter sustinebat, Domini sibi preueniret auxilium, sciens tanto illic amplius unumquemque consolandum quanto hic pro eius nomine fuerit uehementer afflictus. Et uana salus hominis, salutem prestare non potest homini nisi solus Deus, ideoque sperare non debet homo in hominem


13 In Deo faciemus uirtutem: Et ipse ad nichilum deducet tributantes nos.

C Ipse in Deo faciet uirtutem, qui in mandatis eius iugiter perseuerans, diabolicas tentationes Christo miserante calcauerit. Ad nichilum quippe perducit inimicos fidelium, quoniam delet eos de libro uiuentium, ubi sibi uidebantur scripti elati.



ORATIO EX PSAL. LIX.


Clementissime Domine, salua supplicem populum auxilio dextere tue, et dum ad fructum boni operis in tribulationibus exercitatur, tua semper gratia consoletur. Per Dominum nostrum Iesum Christum Filium tuum, etc.



PSALMUS LX.



ARGUMENTUM PSAL. LX.

C uox Ecclesie petentis, ut sub alarum Christi uelamine protegatur.


TT. In finem in hymnis Dauid.

C In finem, Christum significari iam notum est. In hymnis Grecum uocabulum est, interpretaturque in laudibus, quia totus Psalmus Christi preconia personat. Dauid autem ipsum Christum significat,  cuius laudem decantat populus Christianus.


1 Exaudi Deus deprecationem meam: Intende orationi mee

C Deprecatio assidua est communisque Deo et homini supplicatio. Oratio uero est quam sancte Trinitati iure persoluimus, illam postulauit intendi, id est, prospici a Domino atque misereri.


2 A finibus terre ad te clamaui dum anxiaretur cor meum: In petra exaltasti me.


3 Deduxisti me, quia factus es spes mea: Turris fortitudinis a facie inimici.

C Clamat congregatio sancta a finibus terre, H id est, quatuor partibus mundi, C in quibus omnipotentis  Dei Ecclesia constituta est. In anxietate cordis, quando enixius oratur et clamatur ad Dominum, scilicet cum, periclitante anima, anime necessaria remedia postulantur. Petra significat Christum; in hac petra se exaltatum esse pronuntiat, in qua omnis edificatus est Christianus. C Deduxisti me in illam, scilicet futuram requiem, quam beatis suis Dominus pollicetur. Causa etiam redditur, quare sit ductus ad premium, quia posuit sibi spem Dominum. Turris etiam dominum significat; turris enim ciuitatis muros defendit, et irruentes hostes ex alto uulnerat. Sic uirtus Domini populum suum defendit; pugnat uero uerbo, non prelio, et turris illa uirtutibus plena est, non gladiis.


4 ÷ In .. habitabo in tabernaculo tuo in secula:  Protegar in uelamento alarum tuarum. Diapsalma.

H Inhabitabo utique in illo tabernaculo, in quo sine fine mansuri Deum iugiter contemplemus. C Merito ergo protectio Domini alis comparata est, que nec subiectos onerant, et lesionem omnis contrarietatis emendant.


5 Quoniam tu, Deus meus, exaudisti orationem meam: Dedisti hereditatem timentibus nomen tuum.

C Cur in uelamento alarum Domini letetur, ostendit, scilicet quoniam eius exaudita est oratio. Hereditatem dedisti, significat futuri seculi regnum, hec non habet finem; sed cum semel suscepta fuerit, nunquam a nobis mutatione aliqua discedit.


6  Dies super dies regis adiicies: Annos eius usque in diem generationis et generationis.

C Dies, eternitatem significat Saluatoris, qui uere rex noster dicitur, quoniam ab ipso regimur. H Adiicientur etiam anni regis huius et dies inter istas generationes usque dum, congregatis electis et supplantatis inimicis, tradiderit regnum Deo Patri, simul cum ipso regnans et cum sanctis. C Usque ergo in diem generationis et generationis, id est usque ad eternum unum diem in gloria Dei, qui est dies, ad quem omnis generatio hominum ordinate facta est.


7 Permanet in eternum in conspectu Dei:  Misericordiam et ueritatem eius quis requiret ÷ ei ..?

C Permanebit in eternum, scilicet populus sanctus in beatitudine, nullo iam in eo mortis dominio dominante. C Misericordiam quis requiret? ibi misericordia non requiretur, ubi nullus est miser. Ibi nec ueritas: ubi cuncti Deum uidebunt. Nullus siquidem eorum indignus erit bonorum talium, cum in eternum possideant regna celorum. Negatiue igitur legendum est: quis requiret? quasi diceret: nullus.


8 Sic psalmum dicam nomini tuo in seculum ÷ seculi ..: Ut reddam uota mea de die in diem.

C Sic, significat ita, quemadmodum in subsequentibus  declarat. Psallere enim semper dicit populos beatorum superno nomini, non breui tempore, sed in seculum seculi. uota etiam sua se Domino reddere promittit, ut ei eternas gratias semper exsoluat. De die in diem, significat semper, ut et hic uota nostra reddamus, et ibi laudes cantemus Domino perpetua hilaritate.



ORATIO EX PSAL. LX.

Anxietatum nostrarum, misericordissime consolator, Deus, protege familiam tuam a facie inimici, ut a te turre fortitudinis premunita, inhabitare tabernacula mereatur eterna. Per Dominum nostrum, etc.



PSALMUS LXI



ARGUMENTUM PSAL. LXI.

 C uox conuersi dicentis animam suam Deo esse subiectam, monentisque errantes, ut magis in Domino quam in caduca huius mundi felicitate confidant.


TT. In finem pro Idithun psalmus Dauid.

C Idithum interpretatur transiliens eos, id est amatores seculi huius, quos miles Christi contempta mundi uoluntate transcendit, et in Domino spe firmissima permanebit. Talis enim premittit finem, id est Dominum Christum sequitur quoque psalmus, hoc est probabilis uita, que regulis Domini obsecundat, id est obedit.


1 Nonne Deo subiecta erit anima mea? Ab ipso enim salutare meum

C Nonne uertendum est, ut planius fiat, dicamus enim: nonne Deo subdita erit? Subditus est Deo,  qui semper humiliter illud agit quod ad eius mandata cognouerit pertinere, ac preter eum nichil aliud mens beata concupiscit. Ab ipso enim salutare meum, id est unigenitus Filius, qui recte credentibus salutaris dicitur et existit.


2 Nam et ipse Deus meus et salutaris meus: Susceptor meus non mouebor amplius.

C Nam et ipse Deus meus, nunc Deum inuocat quem superius nominauit salutare. Ne crederes autem minorem esse Filium Patre, dicit: Ipse est Deus meus. Repetit salutaris meus; salus enim Christus est humani generis, que in Adam perierat. H Addidit susceptor meus, in eternitate, scilicet ideo non mouebor amplius, quia postquam felici uisione fruar, cadere non timebo. Nec habet quo  currat amplius, nisi usque ad Deum.


3 Quousque irruitis in hominem? interficitis uniuersi uos: Tanquam parieti inclinato et macerie depulse.

C Loquitur enim populus Dei ad persecutores Christianorum: Quandiu agmine facto supra homines innocentes irruitis? H Addidit, interficitis uniuersi uos, quia qui uoluntatem habet occidendi hominem, etiam si non percusserit, occidit. C Aptissima comparatio, Paries inclinatus quamuis non moueatur, tamen occumbit, quia in casum uergit quidquid a soliditate sua fuerit inclinatum; et macerie depulse, que facile in ruinam cadit, si fuerit aliqua impulsione quassata. H Ita, homicide, cum  recte sitis creati, ad ruinam proni ferimini, naturalisque in uobis sensus peruersus est. C Est autem maceria sicca saxorum constructio, que sine aliquo ligamine impenso in altum ducta componitur.


4 uerumtamen pretium meum cogitauerunt repellere: cucurri in siti: Ore suo benedicebant et corde suo maledicebant. Diapsalma.

C Iste uersus respicit ad Iudeos et ad fictos Christianos. Cogitabant infideles repellere Christum, qui est caput et pretium Ecclesie, quando ne puro corde coleretur, sacrilegis dogmatibus obuiabant. Tunc sanctus uir cursum uite sue in siti sterilitatis peragebat, quia inuenire non poterat, quem sacra doctrina potasset. Sequitur sitis causa: benedicebant  ore, qui legem fallaci emendatione pertranseunt, et non hoc operibus demonstrant quod ore pronuntiant. Corde enim maledicebant qui Scripturas sanctas uitiose intelligebant.


5 uerumtamen Deo subiecta esto anima mea: Quoniam ab ipso patientia mea.

C Nunc repetit Propheta quod superius dixit, animam suam Deo esse subiectam, ut ipsa repetitio menti nostre credulitatem infigeret. Patientia quippe nostra Christus est, propter quem et aduersa libenter patimur, et suscepte regule obseruatione gaudemus.


6 ÷ Quia, ipse ÷ Deus meus .. et Saluator meus: Adiutor meus, non emigrabo.

C Superius Christum patientiam nominauit, nunc  iterum dicit, Deus meus, et salutaris meus, quia reuera anime sue salutem iam tunc per incarnandum uerbum prouenire noscebat. Non emigrabo, scilicet de hac credulitate quam teneo uel suasu malo uestro, uel persecutione.


7 In Deo salutare meum et gloria mea: Deus auxilii mei et spes mea in Deo ÷ est ...

C Congeminat in Deo salutem esse, non ut in gentium diis perpetuam mortem. Et gloria mea, ut non solum salus, sed etiam illi credidisse sit gloria. Deus auxilii mei, ne sibi aliquid deputaret humana infirmitas. Dixit postremo: spes mea in Deo est, ut et illa preterita, que perceperat, Domino deputaret et futuram suam beatitudinem ipsi applicaret.


8  Sperate in eo omnis congregatio populi: effundite coram illo corda uestra: Quia Deus adiutor noster ÷ in eternum ..: Diapsalma.

C Sperate in eo, id est in illum, scilicet quem sibi et Deum professus fuerat et salutem omnis conuentus plebis. Effundit ante Dominum cor suum, qui peccata sua uberrimis lacrymis confitetur. Cor aliter effundi non potest, nisi creberrimo imbre lacrymarum.


9 uerumtamen uani filii hominum: mendaces filii hominum in stateris: Ut decipiant ipsi de uanitate in idipsum.

C uerumtamen dicit uani filii hominum, ut uitium suum cognoscens humanitas, ad auctorem salutis  celeri supplicatione festinet. uani etenim homines dicuntur ad comparationem superne ueritatis. Mendaces illos tangit, qui stateris iniquis ementium decipiunt simplicitatem; uel illos notat qui sanctitatis simulatione decipiunt. Ut decipiant, poterant enim non decipere, si eorum nequitia possit deprehendi. In idipsum, scilicet in equitate, quam falso habere estimantur, cum iusti esse creduntur.


10 Nolite sperare in iniquitate: et rapinas nolite concupiscere: Diuitie si affluant nolite cor apponere.

C Docet enim uitiatos, ne sperare debeant ubi fructus boni desiderii non potest inueniri. Dicit etiam ad pauperes, qui necessitate uictus furtiuum aliquod concupiscunt. Et rapinas nolite concupiscere; non  enim potest crimen rapine indigentia tollere, nec qui uindicte subiacet culpam excusare. Nunc redit ad diuites, dicens: Diuitie si affluant. Merito ergo precepit diuitibus cor non apponere et que possident non amare, cum Paulus dicat: Non sperare in incerto diuitiarum, sed in Deo uiuo .


11 Semel locutus est Deus: duo hec audiui. Quia potestas Dei est et tibi, Domine, misericordia: Quia tu reddes unicuique iuxta opera sua.

C Locutus est frequenter patribus nostris Deus, sed semel locutus est Filio suo, dicens: Filius meus es tu, ego hodie genui te , hoc enim nulli alteri Patrem fuisse locutum manifestum est. Duo hec audiui in Euangelio: Potestatem habeo ponendi  animam meam, et iterum sumendi eam . Sequitur illud secundum, et tibi, Domine, misericordia, subaudiendum, placet, utrumque deitatis est, ut, scilicet misericorditer possit et potenter misereatur. Et ut hoc de Christo dictum planius intelligas, sequitur tempus iudicii: quia tu reddis; Pater non iudicat quemquam, sed omne iudicium dedit Filio . Ostenditur ergo ex istis tribus Christo attributis, scilicet locutione singulari et potestate et misericordia, similiter iudicio eum unum esse uerum cum Patre Deum.



ORATIO EX PSAL. LXI

Subde tibi, Domine, animas nostras, quoniam tu es patientia uera, ut renuentes incerta diuitiarum, te solum, contempta omni mundana uanitate, sequamur.  Per Dominum nostrum Iesum, etc.



PSALMUS LXII.



ARGUMENTUM PSAL. LXII.

C Ecclesia desiderans Domini uidere uirtutem, agit gratias, quia sub protectione Domini precellas mundi euasit.


TT. Psalmus Dauid cum esset in deserto Idumee.

C Idumea enim locus est ubi Dauid fugiens persecutionem Saulis, ibi latuisse cognoscitur. Idumea interpretatur terrena, et significat terrenos actus, qui bonis spiritualibus omnino nudati sunt.


1 Deus, Deus meus: Ad te de luce uigilo.

C Deus, Deus meus. In ista repetitione uenerandi.  nominis affectum pie deprecationis ostendit. Ad ipsum uigilatur, quoties in mundi ambitione dormitur. Addit diluculo, quando Dominice resurrectionis tempus eluxit, ut tunc laudes caneret, quando genus humanum exemplo sue resurrectionis animauit.


2 Sitiuit in te anima mea: Quam multipliciter tibi caro mea.

C Sitit ergo anima fidelium Deum, quando mandata eius et uirtutes eximias concupiscit, et ipsum desiderat uidere, a quo bonorum omnium fluenta constat emanare. H. Ideo multipliciter caro Deum querit, quia multis afficitur iniuriis.


3 In + terra ÷ deserta .. inuia et inaquosa sic in sancto apparui tibi:  Ut + uiderem uirtutem tuam et gloriam tuam.

C In terra deserta sicut titulus dixit, id est indigentia huius mundi et sterilitate ieiuna. In inuia, quia mundus in se non habet uiam nisi Dominum Saluatorem, qui iter est cecorum. Et inaquosa, id est arida atque infertili, ut merito eius anima nimia siccitate durescat. Unde per hec tria nomina, mundi istius necessitas indicatur. Tunc se apparuisse dicit sancta Ecclesia in sancto fidelique proposito, quando Christum uerum Deum esse cognouit. Dicit uero: Apparui tibi, ut uiderem uirtutem et gloriam tuam, quia nemo ueritatem uidet, nisi Deo prius apparere potuerit. Nam si sol iste uidere nos facit, quando nobis fulserit, quanto magis uirtus diuina  uidere  se facit, si ante nos illuminans, sibi apparere faciat?


4 Quoniam melior est misericordia tua superuitas: Labia mea laudabunt te.

C Misericordiam dicit, premia Domini, que sanctis suis promittit larga pietate; que longe melior est uita presenti. Labia mea laudabunt te, post beneficia que promisit, deuote laudis obsequium pollicetur, quod Deo nouerat esse gratissimum. H Misericordia tua uitam prestat eternam, uita presens sepe mortem operatur. G uel, melior est misericordia tua quam uita, id est modi uiuendi quantumcunque sancti, quia nullus sua sanctitate saluari posset, si misericordia deesset Dei.


5 Sic benedicam te in uita mea:  ÷ Et .. in nomine tuo leuabo manus meas.

C Benedicit enim in uita sua perfecte Deum, qui bonis operibus in hac luce uersatur. Leuat manus suas in nomine Domini, qui operibus sanctis insistendo, tensis manibus orat Dominum, ut ipsa oratio designet effigiem sancte crucis.


6 Sicut adipe et pinguedine repleatur anima mea: Et labiis exsultationis laudabit os meum.

C Adipes sunt uiscerum crassa uelamina, que interna iecoris operiunt. Pinguedo uero est saginate pecudis nutrita cibis obesitas; ista fuerunt apta sacrificiis olim. Sed pinguedo anime diuinarum rerum scientia est, et recta fides ac inconcussa patientia, etc. Unde seculi istius macies superatur. Et labia  exsultationis; sicca labia ariditate peccati Deum laudare non possunt, sed cum pinguedinem diuine misericordie anima perceperit, labiis exsultationis laudabit. H Hic, orationes; in patria exsultationes et letitia sempiterna sunt.


7 Sic memor fui tui super stratum meum, in matutinis meditabor in te: Quia fuisti adiutor meus.

C Nam cum dicit Ecclesia, sic memor fui tui, ostendit se recordationem Domini semper habuisse, nec oblitam fuisse in rebus prosperis, quando solent humana corda collata beneficia in memoria non habere. Per stratum significat quietem, ubi solemus corpora nostra in somnos remittere. In matutinis etiam fidelis uigilat, quoniam nec in prosperis suis  poterit obliuisci lucis auctorem. In periculis fuit adiutor, quando fuit in inuio deserto.


8 Et in uelamento alarum tuarum exsultabo: adhesit anima mea post te: Me suscepit dextera tua.

H Et in uelamento, id est in protectione celestis auxilii se dicit Ecclesia exsultare. C Et se adhesisse Domino dicit, ut nunquam recedat a bono proposito. Dextera Patris Christus est Dominus, qui suscepit Ecclesiam alarum suarum uelamento protegendam.


9 Ipsi uero in uanum quesierunt animam meam: Introibunt in inferiora terre: Tradentur in manus gladii partes uulpium erunt.

H C Ipsi uero, hoc est inimici. in uano quesierunt animam Christi: quando falsis criminibus sanguinem  se effundere decreuerunt. C Sequitur: Quia non ad celos euecti sunt, sed deorsum eos uiscera terre absorbuerunt. Tradita est in manus gladii gens Iudea, quando eam principes Romanorum uespasianus et Titus cede incendioque uastabant. Iudei quoque celestia credere nolentes, partes uulpium facti sunt: dum se dolosis et fraudulentis praua uoluntate coniunxerunt, aut in talium potestatem redacti sunt. Siue cum in Hierosolymitana uastatione cadauera eorum esce fuerunt uulpium ferarumque reliquarum.


10 Rex uero letabitur in Deo: laudabuntur omnes qui iurant in eo: ÷ Quia obstructum est os loquentium iniqua ...

C Regem, dicit Saluatorem, ipse enim rex in  eternum, qui letabitur in Domino Deo Patre. Adiecit laudabuntur omnes, cuni laudant Christum sancti Dei: ipsi fiunt sine dubitatione laudabiles, quia non possunt laudes eius digne narrare, nisi qui ad palmam indulgentie meruerunt peruenire. Illi iurant in eo: qui ei mentis obsequium inuiolabile promittunt. H Obstructum est os Iudeorum et principum sacerdotum, resurgente Domino, et crescente testimonio ueritatis. C Et os omnium iniquorum obstruetur in iudicio, non in isto seculo.



ORATIO EX PSAL. LXII.

Ad te diluculo uigilantibus lumen largire perpetuum ductor lucis eterne, ut te labia nostra laudent, te uita benedicat, te meditatio matutina glorificet.  Per Dominum nostrum Iesum Christum, etc.



PSALMUS LXIII.



ARGUMENTUM PSAL. LXIII.

C Christus per totum hunc psalmum de sua passione loquitur.


TT. In finem psalmus Dauid.

C Tituli huius uerba  referuntur ad Dominum Christum, qui per totum psalmum locutus est, qui sextus esse cognoscitur horum qui passionem resurrectionemque Dominicam breui reuelatione contingunt.


1 Exaudi, Deus, orationem meam cum deprecor: A timore inimici eripe animam meam.

C A parte humanitatis assumpte postulabat Dominus Christus, ut eius exaudiatur oratio, quando  totis uiribus petitur, quod prodesse sentitur. A timore inimici, id est Iudei, H uel diaboli: suos fideles eripi postulabat.


2 Protexisti me a conuentu malignantium: A multitudine operantium iniquitatem.

C Protectus est plane a conuentu Iudeorum, quia dum illi eum crederent communiter mori, eius resurrectionis gloria probantur esse confusi. Protectus est itaque, quia malignorum insidias potentie sue uirtute superauit. A multitudine dixit, ut actum exprimeret passionis, superius enim dixit a conuentu malignantium, quod ad consilia potest referri, hoc autem ad actum eorum, ideo dixit: Operantium iniquitatem.


3 Quia exacuerunt ut gladium linguas suas:  Intenderunt arcum rem amaram ut sagittent in occultis immaculatum:

C Iam redditur causa, cur protectus sit ab operantibus iniquitatem, nam quantum illi linguas suas uelut mortiferum gladium exacuerant, tantum eorum iniquitas frangebatur, et eis magis nocebant quam Christo. Etenim mos est peccantium, ut primum sibi noceant, qui alterum grauare festinant. Linguas exacuerunt, quando uoce una dixerunt: Crucifige. Intenderunt arcum, id est insidias occultas. O res amara et omni felle deterior. Conuiuam ad proditionem, discipulum ad necem, conseruatorem pecunie premio pecunie fuisse corruptum. In occultis: sic accipiendum est, ut Iudei putarunt: ceterum, actus eorum occultus esse Christo non  potuit, qui frequenter ante predictus est quam fiere. Immaculati dicuntur etiam qui abluti a peccatis Dei sunt misericordia, sed uere immaculatus solus Christus est, qui nullam maculam contraxit.


4 Subito sagittabunt eum et non timebunt: Firmauerunt sibi sermonem nequam.

Subito quasi inuisi uel ex improuiso. H Ut Iudei dementissimi putauerunt. Quod uero dixit, sagittabunt et non timebunt: ostendit maligne uoluntatis uelocem effectum. Firmauerunt sibi, quando dixerunt: Reus est mortis; siue: Sanguis eius super nos et super filios nostros .


5 Narrauerunt ut absconderent laqueos: Dixerunt: Quis uidebit eos?

 C Consuetudo peccantium est, ut qui dolum parat: hominem se putet fallere posse, sic Iudei confusi, Christum tantummodo hominem putantes, maligni tatem suam non credebant agnosci ab illo, cui cuncta patent.


6 Scrutati sunt iniquitates: Defecerunt scrutantes scrutinio.

C Scrutati sunt Iudei iniquitates: quas utique pretermittere debuissent, dum nullum ibi fructum sue salutis poterant inuenire. Dixerunt enim: Si dimittimus eum sic , uenient Romani, etc. Defecerunt: quia semper in cogitatione deficiunt, qui ad res pessimas peruenire contendunt.


7 Accedet homo ad cor altum: Et exaltabitur Deus.


8  Sagite paruulorum facte sunt plage eorum: Et infirmate sunt contra eos lingue eorum.


9 Conturbati sunt omnes qui uidebant eos: Et timuit omnis homo.


10 Et annuntiauerunt opera Dei: Et facta eius intellexerunt.

C Cor enim altum est tunc, quando homo celestia cogitat et terrena deuitat. Iste non deficit sicut ille qui scrutabatur scrutinio, sed magis magisque crescit, quia in eius corde exaltabitur Deus, non in se. Deus enim in eo grandescit, qui sanctitate crescit.

C Paruulorum sagitte: inania tela sunt, qui studio ludendi fragiles cannas iacere consueuerunt in modum sagittarum. Sic Iudeorum uota inefficaci  malignitate seuissima: non intulerunt flendam mortem, sed gloriosissimam passionem. H Infirmate sunt lingue, quia nullam cepit stabilitatem elocutio eorum, sed dolus eorum reddidit eos infirmos.

C Conturbati sunt ex illis quidam credentes, quando uenerunt et dixerunt ad apostolos: Quid faciemus, uiri fratres?  Et timuit omnis homo. Dicit totum pro parte, ut omnis intelligatur qui iudicium Domini futurum formidabat: timuit, quia iudicium futurum sibi imminere formidabat.

C Annuntiauerunt, scilicet gloriam resurrectionis, et priora miracula que fecit. Et facta eius intellexerunt, scilicet esse diuina, quia talia implere non poterat humana fragilitas. H Compuncti enim corde intellexerunt, et intellecta aliis nuntiarunt, qui Deum  religiose timuerunt.


11 Letabitur iustus in Domino et sperabit in eo: Et laudabuntur omnes recti corde.

H Letabitur iustus. Sicut enim impius propter infidelitatem suam formidat, ita iustus propter spem eternitatis sue exsultat in Domino. C Recti corde sunt qui per semitas Domini gradiuntur, qui et Dominum laudant, et ab ipsa ueritate laudantur? Quid laudabilius quam ab ipso audire: uenite, benedicti, etc.?



ORATIO EX PSAL. LXIII.

Tutela omnium credentium, Deus, custodi Ecclesiam tuam a conuentu malignantium, qui eam occultis iaculis impugnare nituntur, ut te salubri  rectoque retinens intellectu, iustorum meritis perpetualiter colletetur. Per Dominum nostrum Iesum Christum, etc.



PSALMUS LXIu.



ARGUMENTUM PSAL. LXIu.

C Populus a peccato liberatus, orationem suam postulat exaudiri, diuersas laudes Domini potentiamque enuntians.


TT. In finem psalmus Dauid + canticum .. ÷ Ieremie et Ezechielis de populi transmigratione, cum inciperent proficisci ...

C In finem psalmus Dauid, uerba iam nota sunt. Canticum significat prophetiam Ieremie et Ezechielis, qui prophetabant de populo transmigrationis Babylonie, eos post 70 annos in patriam esse redituros. Significat populus rediens a Babylonia: eos qui  mundi huius confusione damnata, ad celestem Hierusalem uenire contendunt.


1 Te decet hymnus, Deus, in Sion: Et tibi reddetur uotum ÷ in Hierusalem: ..

C Reuersa plebs ad Dominum de captiuitate peccati, in magnam exsultationem prorupit dicens: Dicere hymnum solum Deum, non demonum turbas, nec alibi, nisi in Sion, H id est, in Ecclesia. C Et reddere oportere uotum in Hierusalem, non sicut ab infidelibus uota redduntur Marti et ueneri, ceterisque demonibus, sed Deo soli in Hierusalem, id est, in uisione pacis, in qua manet semper fixa felicitas.


2 Exaudi orationem meam: Ad te omnis caro ueniet.

 C Ipse populus qui prius dixerat, te decet hymnus: nunc ad Dominum hymnica supplicatione proclamat dicens: Exaudi orationem meam, rogatque hoc ut ei parceret, ne in futuro se damnaret. H Omnis caro, ac si diceret: Ad te conuertetur omnis homo. C uel omnis homo ad te in iudicium ueniet, recipiens prout gessit , ideo rogo, ut hic parcas: exaudiens orationem meam.


3 uerba iniquorum preualuerunt super nos: Et impietatibus nostris tu propitiaberis.

C Preualuerunt uerba iniquorum: quando pagani parentes persuaserunt filiis suis, ut antiquos ritus et sacrilegia colerent. Sed his erroribus pietas diuina subuenit, quando salutem mundo aduentu Domini  indulsit, et eum in cruce hostiam fecit: per quam mundum sibi reconciliauit .


4 Beatus quem elegisti et assumpsisti: Inhabitabit in atriis tuis.

C Beatus est quem Dominus elegit, nec eam electionem suis meritis tribuit. Assumi uero est: in eterna requie collocari. H Ergo qui se dignum Christi electione prebuerit, inhabitat cum apostolis sanctis in tabernaculis sempiternis.


5 Replebimur in bonis domus tue: Sanctum est templum tuum mirabile in equitate.

C Replebimur, quasi ad mensuram nostram: quantum possumus capere: potabimur, ut Paulus, unicuique data est gratia secundum mensuram donationis Christi . H Sanctum templum:  est homo ille quem inhabitat plenitudo diuinitatis . C. Quod dixit: mirabile, ad predictum uirum respicit, qui in equitate iudicaturus est mundum. H uel quia mirabiliter ueritatem incredulis Iudeis aperuit. C Potest etiam Ecclesia intelligi per Domini templum, que est mirabilis in sanctis, qui equitatis uirtutibus inscrutabiliter sunt prediti.


6 Exaudi nos, Deus, salutaris noster: Spes omnium finium terre. Et in mari longe.

C Salutaris noster dicitur Deus, qui humano generi sua pietate salutem contulit: spes enim Domini non est localis, nec unius gentis, sed omnium finium terre. Et in mari longe, siue ad insulas respicit, quas finibus predictis uidebatur non inclusisse, siue ad totius seculi habitationem, que mare longum  uel magnum recte dicitur, quia mundus iste falsitatibus diabolicis et fluctibus perturbationum amarus est.


7 Preparans montes in uirtute tua accinctus potentia: Qui conturbas profundum maris, sonum fluctuum eius

C Preparans montes, id est apostolos, qui ad uerbum predicationis electi sunt: hos preparauit in uirtute sua Dominus, quia per eos fecit magna miracula. Accinctus, id est, indutus, potentia id est maiestate sua. Turbauit per predicationem apostolorum profundum maris, id est gentilium corda, qui seculi huius  profunditas fuerunt, quia profundius in errores dimersi  fuerunt. Merito corde turbati sunt, quando deos suos conticuisse cernerent. Sonus eorum, id est, dicta crudelia persecutorum, que fuerunt sonus fluctuum, id est persecutionum maris, id est mundi. H uel profundum maris est profunda seculi iactantia.


8 Turbabuntur gentes et timebunt qui habitant terminos a signis tuis: Exitus matutini et uespere delectabis.

C Turbate sunt gentes, quando fidelissimos uidebant et uiuos uirtutes facere, et mortuos supplicantium uota complere. Timebunt omnes a signis tuis. H Id est a uirtute crucis que incredulis stultitia erat. C Siue a signis, id est miraculis apostolorum: que prius nunquam uel uiderunt uel audierunt. Exitus  matutini est, quando quis ex felicitate mundi ad Deum conuertitur: uespere significat merentium tristitiam, quam uertit in gaudium Deus. H Permane: letitia, per uesperam tristitia intelligitur. A Delectat igitur, id est, delectabiles facit mane et uesperam, dum et ex prosperitate et aduersitate sanctos acquirit.


9 uisitasti terram et inebriasti eam: Multiplicasti locupletare eam.

H uisitauit terram: assumendo corporis materiam, et inebriauit eam non uino luxurie, sed infusione sancti Spiritus. Locupletatauit eam: opibus diuersarum gratiarum C Locuples dicitur loca plura tenens.


10  Flumen Dei repletum est aquis: Parasti cibum illorum quoniam ita est preparatio eius.

H Nos qui credimus: iam Dei flumen sumus, replebimur aquis, id est misericordia Dei, que aquis comparatur, uel Spiritu sancto, uel cum baptismo abluimur, et locupletamur ab eodem spiritalis infusionis imbre: cum donis spiritalibus irrigamur. Cibus iste est panis uite . C Talem cibum nobis Dominus preparauit: quem sumimus cum de Christi sanguine bibimus, et de eius corpore saginamur.


11 Riuos eius inebria: multiplica genimina eius: In stillicidiis eius letabitur germinans.


12 Benedicens corone anni benignitatis tue:  Et campi tui replebuntur ubertate.

C Riuos hic dicit apostolos uel alios fideles, qui inebriati sunt Spiritu sancto. Multiplica genimina, id est generationes eius, id est, illius riui qui de flumine sancto profluxit, ut per generationes succedentes beata predicatio non deficiat: sed multiplicetur in sequacibus apostolorum. Stillicidia sunt gutte, que de tectis cadunt: non pondere, sed assiduitate penetrantes, et significant inchoantes: et in quos non potest introire larga doctrina, de quibus Paulus ait: Lac uobis potum dedi non escam . H Tunc letabitur germinans terra, id est Ecclesia: cum ex ea hic spiritalis fructus exoritur.

C. Corona anni, totus hic mundus per quem catholica hic dilatatur Ecclesia, accipitur, cui benedicit  Dominus. Campos dicit fideles homines atque iustos, qui pro sua equitate campi uocantur, quia campi equales sunt. Et replentur ubertate, quia fructum tricenarium, sexagenarium et centenarium Domino largiente prestabunt.


13 Pinguescent speciosa deserti: Et exsultatione colles accingentur.

C Pinguescent speciosa, id est ecclesia, predicatione apostolorum, que prius in incredulitatis macie deserta torrebat. Colles uero copiosos martyres debemus accipere, quia ipsi sunt post apostolos celsiores. H Qui immensis a Deo premiis eleuati: perpetuis gaudiis accingentur.


14 Induti sunt arietes ouium et ualles abundabunt frumento:  Clamabunt etenim hymnum dicent.

C. Arietes sunt apostoli dicti, qui duces fuerunt bono populo Christiano in doctrina, et induti illa ueste nuptiali, H id est immortalitate perpetua. C ualles: significant populos humiles. Isti ergo abundant frumento, H id est, fructu eterne uite aluntur. Dicent hymnum: omnes utique electi pro diuersorum munerum donis Deo perpetuam concinunt laudem. C. Quia uero dixit clamabunt, ne clamore ipsum crederes confusum esse, addidit et hymnum dicent, id est laudem que rationabilibus creaturis noscitur conuenire.



ORATIO EX PSAL. LXIu.

Spes omnium finium terre: exaudi orationem supplicem  familie tue, ut dum te plausu consono hymno modulante persultat, infusione paraclyti decorata: multiplici fructu pinguescat. Per Dominum nostrum Iesum, etc.



PSALMUS LXu.



ARGUMENTUM PSAL. LXu.

C uox Ecclesie, uniuersitatem hortantis, ut de Domini resurrectione congaudeat.


TT. In finem psalmus Dauid. Canticum ÷ resurrectionis ...

C Canticum istud sancta cantauit Ecclesia, promittens in illo spem resurrectionis, non solum fidelibus ex Iudeis habitaturam; sed uniuersis gentibus.


1 Iubilate Deo omnis terra:  Psalmum dicite nomini eius: date gloriam laudi eius.

C Sancta dicit Ecclesia esse omni terre gaudendum, que erat in Christo creditura. Iubilatio dicitur exsultatio cordis, que immensitate sua non potest uerbis explicari. Omnis terra, omnes fideles significat. H Psalmum dicat, id est opere impleat. C Dat gloriam laudi, qui frequentata exsultatione preconia Christi concelebrat.


2 Dicite Deo: Quam terribilia sunt opera tua ÷ Domine ..? In multitudine uirtutis tue mentientur tibi inimici tui.

H Dicite Deo, id est predicate de eo, ut non creaturam colant, sed Creatoris uirtutem intelligant, in  his que contemplantur, quia terribilia sunt, hoc est timenda. In multitudine uirtutis mentiti sunt ei, quia uidentes signa in Aegypto dixerunt: Omnia quecunque preceperis faciemus , et non faciebant. Unde dixit: Mentita est iniquitas sibi, et inimici Domini mentiti sunt ei. C uel quando in uirtute multa curabat infirmos, mentientes dixerunt: In Beelzebub facit : et cum resurrexit in multitudine uirtutis, dicebant custodibus data pecunia: dicite, discipuli eum furati sunt nocte .


3 Omnis terra adoret te et psallat tibi: Psalmum dicat nomini tuo. Diapsalma.

H Te adoret, tibi concinat: non creature, quam usibus eius subiecisti. Hinc interponit Diapsalma, ut  ad nos uerba conuertat dicens, uenite, etc. C Psallat id est psalmodiam dicat, et psalmum dicat, id est opera sancta psalmodie consona ostendat.


4 uenite et uidete opera Dei: Terribilis in consiliis super filios hominum.

C Ecclesia inuitat gentes, ut miraculis ueteris Testamenti perspectis: ueniant ad fidem. Proprie uero dictum est: uenite quasi adhuc longe positis. uidete, hoc est lumime cordis agnoscite opera Dei, non ista que omnes pariter uident, celum, terra, mare, etc., sed illa que fidelissimi spiritaliter agnouerunt. H Terribilis, cum unus reprobatur et alter eligitur; reprobantur Iudei, et eliguntur gentes. C uel filios hominum fecit terribiles atque metuendos,  cum per eos miracula magna monstrauit.


5 ÷ Qui .. conuertit mare in aridam: in flumine pertransibunt pede: Ibi letabimur in ipso.

C Nunc ostendit que sint opera Dei que uidere debeant. Conuertit mare in aridam, quando Hebreum populum per medios fluctus eduxit . Flumina pertransibunt pede, cum Iordane dextera leuaque diuiso, in terram promissionis Iudaicum deduxit exercitum . H Sed quia pertransibunt dicit: Non pertransibant, melius intelligitur de predicatoribus et apostolis, qui Domini flumine baptizantes, et per flumen persecutionis transeuntes, amaros persecutores conuerterunt in aridam et sitientem Dei gratiam terram. Ibi letabimur, ubi  est gaudii nostri fons et origo preparata eterne salutis. In ipso, hoc est in Christo.


6 Qui dominatur in uirtute sua + in eternum ..: oculi eius super gentes respiciunt: Qui exasperant non exaltentur in semetipsis. Diapsalma.

C In illo certe letabimur qui dominatur, etc., dominari enim possunt et principes terrarum, sed non in uirtute sua neque in eternum, ideo hec duo addita sunt, ut omnipotentis regis uirtus possit ostendi. Oculi eius super gentes. H Ut reprobentur Iudei, et eligantur gentes. C Hos prohibet in seipsis exaltari quos oportet humiles inueniri. Fideles enim non in se, sed in Christo exaltari oportet, ubi altitudo firma est, et nunquam ruiturus ascensus.


7  Benedicite gentes Deum nostrum: Et auditam facite uocem laudis eius.

C Admonet gentes, ut Deum uerum consona uoce et predicatione glorificent. Audite, id est fideli credulitate suscipite. uocem laudis, id est quam Pater dicit de Filio. Dicit enim de eo: Hic est filius meus dilectus .


8 Qui posuit animam meam ad uitam: Et non dedit in commotionem pedes meos.

C Duo sunt sacramenta liberationis nostre; primum, quod nos per baptismum ducit ad uitam; deinde, ne nos exinde permittat expelli, qui grauibus uitiis probamur onerari. Ipse pedes et gressus nostros non sinit commoueri, qui Petro manum ne mergeretur extendit .


9  Quoniam probasti nos, Deus: Igne nos examinasti sicut examinatur argentum.

C Probari nos facit Deus, quando per diuersa genera passionum tolerantiam indulget. Igne autem aliquis examinatur, quando amore Christi tantum caritas succenditur, ut urentium flammarum tormenta uincantur. Datur autem exemplum argenti, quod ideo igne decoquitur, ut purius reddatur, ita enim sancti tribulationibus a scoria omnis peccati purgantur.


10 Induxisti nos in laqueum: posuisti tribulationes in dorso nostro: Imposuisti homines super capita nostra.

C Induxisti nos, id est intrare fecisti martyres in  catenas custodie: que corpus quidem necterent, sed anime uincula dissoluerent. Tribulatio uero in dorso posita significat corporeos dolores, quos de illatis uerberibus sustinebant. Homines significat peccatores, qui capitales sententias dederant in martyres.


11 Transiuimus per ignem et aquam: Et eduxisti nos in refrigerium.

C Transierunt per ignem martyres, quando alios ignis absumpsit. Alios aqua deuorauit, sed induxit eos in refrigerium, id est in loca securitatis eterni regni. Est enim refrigerium post urentes curas delectabilis et amena securitas.


12 Introibo in domum tuam in holocaustis: Reddam tibi uota mea que distinxerunt labia mea.

 C Introibo in illam futuram Hierusalem, ubi non holocausta pecudum, sed puritas queritur animarum. Reddit uota, hoc est laudes in perpetuitate decantat. Distinguunt labia illa uota, quando sancti Dominum laudant, et semetipsos accusant in afflictione positi, id est reputant se meruisse peccatis suis afflictiones quas sustinent, et in eis gratias agunt, laudantes Deum et eius iustitiam et misericordiam predicantes.


13 Et locutum est os meum: In tribulatione mea.

C uide beatam tolerantie sanctitatem, multi in tribulationibus peccant carnis imbecillitate; et laudes Dei tacent, sed nouerunt sancti in tribulationibus positi pura mente Dominum laudare, sicut  sanctus Iob fecit . Unde locutum est os in tribulatione, intellige: laudes Domini.


14 Holocausta medullata offeram tibi cum incenso arietum: Offeram tibi boues cum hircis. Diapsalma.

C Holocausta medullata sunt sacrificia, que puro atque intimo corde Deo offerimus, que habere debent medullam, id est fidem rectam. Arietes significant apostolos, addidit uero incensum arietibus, non dixit cum incenso solum, sed addidit arietum, quia ipsum incensum suauissimum est Domino, quod apostolorum traditionibus probatur adiunctum. Boues, intelliguntur predicatores. Hircus, dictus quasi hirsutus, significat diabolo seruientes, qui uitiis  uestiuntur hispidis. Eos offert Ecclesia cum bobus, quando conuersi peccatores Christo confitentur.


15 uenite audite et narrabo omnes qui timetis Deum: Quanta fecit anime mee.

H uenite, uos qui timetis Dominum, et considerate qualiter anime beatorum in beatitudine sunt constitute sempiterna. C Nunc Ecclesia non rudes, ut prius, sed fideles et deuotos uocat. Et nos audiamus et discamus petere que matri nostre cognouimus Dominum contulisse.


16 ÷ Ad .. ipsum ore meo clamaui: Et exaltaui sub lingua mea.

C His duabus rebus, in isto uersiculo expressis,  diligenter impletis perfectus efficitur Christianus. Ergo ore suo clamat, qui recta conscientia, non uoluntate peruersa, pure supplicat Domino. Sub lingua uero dicit, id est in conscientia, quia cor nostrum sub lingua nostra est. Et nobis exaltare illum uidemur sub lingua, quando tacita cogitatione illum laudamus, qui semper probatur Altissimus:


17 Iniquitatem si aspexi in corde meo: Non exaudiet Dominus.

C Sic ergo uerba orantis accipiuntur, si nullis cogitationum sordibus polluantur, dicit enim: Si hoc feci, non exaudiet Deus, ostendens quoniam, si taliter orant, inanibus uisionibus illuduntur.


18 Propterea exaudiuit Deus:  Et attendit uoci deprecationis mee.

C Propterea exauditum se dicit, quia non conspexerat iniquitatem in corde suo. Ideo intendit uoci, quia ille clamor ascendit ad Dominum, qui pollutionem rerum non habet humanarum.


19 Benedictus Deus: Qui non amouit orationem meam et misericordiam suam a me.

H Nam semper pie aures Christi precibus iustorum patent, sed nos suppliciter deprecemur, ut aperiat aures suas ad preces nostras, et ipse nos data remissione peccatorum de presentibus erumnis eripiat. C Duo uero ista connexa sunt, quia quando Deus orationem non amouet, sine dubitatione misericordiam concedit, et cum oratio suspenditur, misericordia  protelatur.



ORATIO EX PSAL. LXu.

Insinua, Domine, menti nostre gloriam laudis tue, ut dum huius seculi incendia deuitamus, in eterna refrigeria te presule transferamur. Per Dominum nostrum Iesum Christum, etc.



PSALMUS LXuI.



ARGUMENTUM PSAL. LXuI.

C Propheta supplicat, ut cum fidelibus mereatur benedici, illique confitendum dicit, qui populos iudicat in equitate.


TT In finem in hymnis psalmus cantici.

C Iste hymnus quem nunc Propheta canit; ideo premisit in finem, quia tota oratio ad Dominum sine  dubitatione dirigitur. Psalmus uero cantici est, qui sola modulatione humane uocis canebatur. Psalmus uero quando solus ponitur, significatur organis et timpanis fuisse prolatus. Hymnum uero carmen esse metricum diximus, cuius lege est compositus. Aliud est ergo hymnus, aliud psalmus, aliud psalmus cantici.


1 Deus, misereatur nostri et benedicat nobis: Illuminat uultum suum super nos ÷ et misereatur nostri .. Diapsalma.

H Prima deprecatio, ut misericordiam suam nobis prebeat Deus, deinde benedictionem suam. C. Hec autem est petitio benedictionis, ut illuminet uultum suum super nos; illum enim humanus uidere non  potest sensus, nisi qui splendoris ipsius fuerit claritate perfusus.


2 Ut cognoscamus in terra uiam tuam: In omnibus gentibus salutare tuum.

C Petit Propheta ut in hoc mundo cognoscamus illam uiam ueritatis , id est Dominum Saluatorem, qui nos ducit ad uiam in qua nemo errare poterit, nisi qui ab eius regulis deuiare presumit, cuius salutare, id est Christus in omnes gentes diuulgatur.


3 Confiteantur tibi populi, Deus: Confiteantur tibi populi omnes.

C Confiteantur tibi populi, scilicet peccata sua; et iterum gloriam Domini predicare non desinant. Denique uerbum ipsum in uno uersu geminatum  docet, ut a fideli populo totum cognosceres faciendum esse, scilicet ut peccata primo confiteantur, deinde laudes Domini personent.


4 Letentur et exsultent gentes: quoniam iudicas populos in equitate: Et gentes in terra dirigis. Diapsalma.

H Letentur gentes, quoniam de captiuitate diaboli liberate sunt, quoniam populos iudicas in equitate, quia non accipis personam unius gentis, sed omnium Deus es, et gentes dirigis, ut ambulent uiam rectam, que ante non recto pede gradiebantur.


5 Confiteantur tibi populi Deus: confiteantur tibi populi omnes: Terra dedit fructum suum.

 C Dedit etiam terra fructum suum, quando Dominum Saluatorem diuersarum gentium turba suscepit: et uitalem fructum intulit, cum iussionibus Domini obediuit, et spinas diaboli tribulosque deseruit.


6 Benedicat nos Deus. Deus noster. Benedicat nos Deus: Et metuant eum omnes fines terre

H Benedicat nos Deus, id est Deus Pater; Deus noster, id est Deus Filius, qui Deus est omnium per naturam, noster factus est proprie Deus per gratiam; tertio dicit benedicat nos Deus, id est Spiritus sanctus, Et metuant eum, C hoc est incipientium, ut et credere incipiant, et credita cauta sollicitudine custodiant. H Timere, incipientium est; diligere, perfectorum



ORATIO EX PSAL. LXuI.


Illumina, Domine, uultum tuum super nos, et misericordiam nobis uberem benedictionemque largire. Per Dominum nostrum Iesum Christum Filium tuum, qui tecum uiuit et regnat, etc.



PSALMUS LXuII.



ARGUMENTUM PSAL. LXuII

C Propheta Christi aduentum annuntiat, inimicorumque eius superbiam comprimendam, et de eius assumptione in celos.


TT. In finem psalmus cantici Dauid.

C uim istius nominis, scilicet in finem hinc debemus aduertere, quia dum finis dicatur, in initio  semper apponitur. Significat enim rerum caput et eternale principium, sicut ipse dixit in Euangelio: Ego principium . H Psalmus, opera; canticum intelligentiam mentis significat. C Psalmus autem cantici est , qui humana tantum solet uoce cantari.


1 Exsurgat Deus et dissipentur inimici eius: Et fugiant qui oderunt eum a facie eius.

A Petit Propheta resurrectionem Christi, in qua dissiparentur aduersarii, scilicet Iudei. Sequitur inestimabilis pena maledictionis, ut ab eius facie fugiant, cuius ubique constat esse penitentiam. Qui oderunt eum, eos significat qui in sua pertinacia constiterant.


2 Sicut deficit fumus deficiant:  Sicut fluit cera a facie ignis sic pereant peccatores a facie Dei.

C Fumus est ex flamma surgens corruptibili tenebrosa conglobatio, que quantum plus extollitur, tantum per inane tenuatur: sic peccatores producunt fumiferas actiones, que licet ad altiora superbia faciente consurgant, necesse est ut in sua elatione deficiant. Sic etiam in iudicio depereunt peccatores a facie eius, quemadmodum cera a facie ignis consumitur. Non dicit autem eos consumi posse penitus qui perpetuo igne torquendi sunt, sed a facie Dei tollendos. H Cera enim, licet ab igne soluatur, naturam non perdit, ita peccatores mollescant a peccati duritia et penitentia fluant, ut saluentur.


3 Et iusti epulentur et exsultent in conspectu Dei:  Et delectentur in letitia.

H Epulentur iusti qui permanent in sua iustitia, et qui uitia non habent. Delectentur in Domino. Exsultent in conspectu Dei. C Ut illum quem hic iuste metuunt, ipsius munere liberari, sub eius potentia gaudeant. In letitia, quia dum letitiam suam sciunt nullo fine claudendam, suauius in ea delectantur.


4 Cantate Deo, psalmum dicite nomini eius: Iter facite ei qui ascendit super occasum: Dominus nomen illi.

C Cantat enim Domino, qui eius contemplationem puro semper et fideli animo contuetur. Psalmum dicit, qui opera facit que ille precepit. Iter facite ei, id est corda uestra purificata preparate que dignetur Deus introire, qui ascendit super occasum. H  Scilicet mortis, et uictor remeauit ex inferno. C Dicit: Dominus nomen illi, ut nemo dubitaret, Dominum esse Saluatorem et Deum, quem Iudei ut communem hominem occidendum putabant.


5 + Et .. exsultate in conspectu eius: ÷ turbabuntur a facie eius ..: Patris orphanorum et iudicis uiduarum.

C Exsultare non in huius seculi caduca letitia, sed in conspectu eius, ubi est iugiter uera letitia. Turbati autem et nimium formidantes, a facie Dei expelluntur  cum audierint: Ite in ignem eternum. Quis autem sit iste, a cuius facie expelluntur, exponit, id est patris orphanorum et iudicis uiduarum.  de quo et alibi legitur, pupillo et uidue tu eris adiutor .


6 Deus in loco sancto suo: Deus inhabitare facit unius moris in domo.

C Deus in loco sancto suo, subaudiendum est, qui immutabilem seruat sententiam, ut sanctus firmus dicatur, qui mutat tempora, non mutat consilia. H uel Deus in loco sancto suo, id est anima fideli, ubicunque enim sanctitas est, ibi habitaculum Dei est. Qui inhabitare facit in Ecclesia, in qua fideliter consistentibus, spiritum caritatis in fundit, qui unius moris sunt, et non mutantur, Siquidem iustus non mutatur, quia semel iudicauit in iustitia sua permanere. In Hebreo uero habetur: Dominus inhabitare facit monachos  in domo. Solitarius enim monachus interpretatur, ut sit solus et ab omni peccato diuisus.


7 ÷ Qui .. educit uinctos in fortitudine: Similiter eos qui exasperant qui habitant in sepulcris.

C Eduxit uinctos, quia alligato diabolo uinctos ab inferno liberauit, et ad gaudia eterni regni eleuauit. Similiter eos qui exasperant, id est in iram prouocant Dominum blasphemia. Ipsi sunt qui habitant in sepulcris. Id est qui in fetida et carnali actione sepulti sunt. H uel uinctos in peccatis ligatos accipe.


8  Deus, cum egredieris in conspectu populi tui. Cum pertransieris in deserto. Diapsalma.

C Egreditur enim coram populo, quando resuscitantur qui in sepulcris habitant. Ipsum enim contuetur fidelis, quando in operibus magnis eius pietatem cognoscit. Transgressus est in desertum, quando ad gentes uenit, que, uelut eremus, desolate a uerbo Dei reddebantur aliene, et tunc  quando hec feceris, cognosceris.


9 Terra mota est: ÷ etenim .. celi distillauerunt a facie Dei Sinai A facie Dei Isrel.

C Terra mota est, id est terreni homines uidendo tam magna miracula crediderunt. Celi distillauerunt. H Scilicet manna. Sinai, interpretatur tentatio.  C Qui firmauit, quando ibi Moyses in duabus tabulis legem accepit. H Et ille qui tunc Iudaicum populum precessit in deserto, hodie in Euangelio deserta gentium uisitauit, et qui tunc manna, ille hodie corporis sanguinisque manna dedit.


10 Pluuiam uoluntariam segregabis, Deus hereditati tue: ÷ et .. infirmata est: Tu ÷ uero .. perfecisti ÷ eam ..:

C Exponit illud quod iam dixit: celi distillauerunt. Pluuia uoluntaria ipsa, fuit manna, non ista que generaliter ubique diffunditur. Quod segregauit, quia non hoc aliis gentibus dedit. Hereditas ipsius fuit, populus Hebreorum, que ad tempus infirmata est, Domino minime credendo,  quam perfecit, quando gentes reliquas in supplementum credulitatis admisit.


11 Animalia tua habitabunt in ea: Parasti in dulcedine tua pauperi, Deus.

C Ostendit nunc unde perfecerit infirmatam hereditatem, quia de gentibus. Animalia fuerunt gentes, uera religione uacuate, hec habitabunt in ea, hoc est in Ecclesia, cum cultum religionis perceperunt. Parasti, significat predestinatos. In dulcedine tua, id est in illa suauitate, in qua pauperes Dei reges ditissimos antecellunt, non in seculi huius dulcedine, ubi sancti magis amara patiuntur.


12 Dominus dabit uerbum Euangelizantibus: uirtutes multas.

 C Dominus dabit uerbum euangelizantibus, id est apostolis, qui uerbum eius ueneranda confessione predicabant. uirtutes multas, quando eis concessum est turbas languentium sanare. Nam ipsum quoque Euangelium multarum constat esse uirtutum. Quid enim fortius quam animam saluare? A Dabit etiam Dominus uerbum euangelizare multa miraculorum uirtute, uel multa fortitudine secundum aliam translationem, que habet: Dominus dabit euangelizantibus, uerbum fortitudinis uel uirtutis multe.


13 Rex uirtutum dilecti + dilecti ..: Et speciei domus diuidere spolia.

C Rex, pater uirtutum, hoc est angelorum. D uel sanctorum ipsius dilecti Filii, ut est Filius meus dilectus.  C Et speciei domus, id est pulchritudinis domus diuine, id est Ecclesie, esse cognoscitur auctor Filius, quando spolia diaboli, id est homines sceleratos, in Ecclesiam adduxit ad fidem. H. uel quando apostoli in Ecclesia spolia, id est homines, diuidebant: que acceperunt de idolis, unus enim Achaiam, alius Cappadociam in sortem accepit ex spoliis, etc. Duplicat uero Spiritus sanctus, dilecti, propter amorem quem habet in Filium. Qui enim aliquem diligit, semper cum in ore habet.


14 Si dormiatis inter medios cleros penne columbe deargentate: Et posteriora dorsi eius in pallore auri. Diapsalma.

C Si dormiatis, id est, si quiescatis in preceptis  Dei inter duo testamenta. H C Cleri dicuntur duo Testamenta. H Et singuli libri ueteris et Noui Testamenti. C Penne significant uirtutum celeritatem, que nos in illam patriam ducunt, si hic in lege Dei quiescere mereamur. Columbe deargentate, Ecclesiam uult intelligi, quia innocentiam habet columbe, et diuinis eloquiis, argenteo candore resplendet, quam in illa futura resurrectione auri specie dicit esse adornandam. Si itaque sic dormiatis, posteriora dorsi in pallore auri  suscipient uos. Unde Ecclesia in hoc mundo: argento comparatur, in resurrectione uero ultima: auro, posteriora ergo Ecclesie: nouissima sunt Ecclesie munera.


15  Dum discernit celestis reges super eam: niue dealbabuntur in Selmon: Mons Dei, mons pinguis.

C Rex a regendo dictus est, unde reges significat apostolos. D Quos discernit Dominus celestis, cum Paulum in gentes , Petrum in circumcisionem separauit, qui super niuem dealbabuntur. C Hoc est super candorem niuis elucescunt, qui Ecclesiam regere noscuntur fideliter. Selmon umbra interpretatur, que hic congrue diuina uirtus intelligitur, ipsa ab estu uitiorum nos defendit. Mons Dei mons pinguis, Christus esse intelligitur ex quo perpetua et suauia fluenta descendunt.


16 Mons coagulatus mons pinguis: Ut quid suspicamini montes coagulatos?


17  Mons in quo beneplacitum est Deo habitare in eo: Etenim Dominus habitabit ÷ in finem ...

C Mons dicitur Christus coagulatus: propter paruulos enutriendos, qui non esca, sed coagulato lacte potandi sunt. Pinguis, quia fertilitate sua uberrimus est. Dixit superius montem intelligi Saluatorem, nunc dicit, ut quid suspicamini coagulatos montes? hoc est, cur montem istum apostolos intelligere uoluistis? Non sunt enim ipsi iste mons coagulatus quamuis et ipsos per Dei gratiam doctos esse cognoscatis. Reprehendit ergo Propheta in hoc illum intellectum, quo aliquis per montem, apostolos intelligere uoluisset, ostendens hic per montem, solum Christum intelligendum, quamuis etiam apostoli montes dicantur coagulati, ideo subdit

 C Mons, scilicet iste est in quo Deo beneplacitum est. Christus enim est solus mons: qui Patri complacuit, ut in eodem habitaret. Etenim Dominus habitabit etiam in finem, scilicet in apostolis, de illis enim nunc loquitur, quod in eis sit habitaturus usque ad perfectissimum terminum maiestatis sue, qui est finis sine fine.


18 Currus Dei decem millibus multiplex: millia letantium: Dominus in eis in Sina in sancto.

C Currus Dei, est hominum caritate iuncta copulatio. Sanctorum ergo unanimitas currus Dei est: quem ille uelut auriga insidet, et salutari lege ad sue uoluntatis ministerium moderatur. Ut uero istum currum non equis, sed humanis cogitationibus attributum  ostenderet, ait decem millibus multiplex, quod ad innumeros populos non equos noscitur pertinere. Millia letantium: quod utique de fidelibus debet intelligi. Dominus in illis, hoc est in sanctis suis. In Sinai in sancto. Sina interpretatur mandatum. Ibi requiescit, ubi eius mandata perficiuntur.


19 Ascendisti in altum. Cepisti captiuitatem. Accepisti dona in hominibus.

C Ascendisti in altum. Ascendit Christus utique qui propter nos descendit eruendos. In altum scilicet super celos celorum. H Captiuasti nos, qui captiui tenebamur a diabolo. C Dona autem Domini fuerunt, super apostolos Spiritus sancti concessa magnalia. Siue, ut Apostolus ait: Unicuique nostrum  data est gratia secundum mensuram donationis Christi .


20 Etenim non credentes: Inhabitare Dominum Deum.

C Etenim non credentes, hic subaudiendum est: eos conuertit, nam qui non credunt inhabitare, id est qui ad Domini penetralia negligunt peruenire, ut in domo eius cum fidelibus habitare preualeant, Dominus eos conuertit, qui fidem suam humano generi miseratus indulget, ipsa est enim gratia que gratis datur.


21 Benedictus Dominus die quotidie: Prosperum iter faciet nobis Deus salutarium nostrorum. Diapsalma.

C Benedictus Dominus, id est cunctis diebus, omnique  tempore benedicendus est. Iter quippe cursum uite significat, qui iam prosper effectus est, quoniam Redemptorem suum mundus agnouit. H Bene dicit salutarium pluraliter, a quo tot salutes habemus, quot peccata commisimus, ab ipso enim saluamur. Securus esto peccator, noli dubitare quod quotidie possis Deum benedicere operibus, quoniam prosperum iter tuum faciet Deus salutarium, qui enim quotidie proficit, potest quotidie Deum benedicere. Nil uero prodest, heri benedixisse Deum: et hodie non.


22 Deus noster saluos ÷ faciendi ..: Et Domini + Domini .. exitus mortis.

C Deus noster, subaudiamus, hic habet potestatem saluos faciendi nos. Exitus mortis, est Domini,  hoc est resurrectio uotiua fidelium. Reuera exitus illi singularis fuit, quia ipse ab inferis egressus est, et inde nos prestabit exire.


23 uerumtamen Deus confringet capita inimicorum suorum: uerticem capilli perambulantium in delictis suis.

C Capita inimicorum, sunt Iudei, qui primo persecuti sunt Ecclesiam, uel capita inimicorum sunt hereticorum doctores, qui in ipsa etiam  deitate deseuiunt. uertex capilli: significat uersutias inanium questionum eorum qui utilia deserunt, et non necessaria detestabili disputatione perquirunt, in delictis suis perdurantes: ut Manichei et ceteri heretici, tales enim calumniarum minutias querunt, ut ipsos quoque uertices capillorum  perambulare et perscrutari posse uideantur.


24 Dixit Dominus ex Basan conuertam: Conuertam in profundum maris.

C Dixit Dominus, queramus quid dixerit, quia nescio quam magnum est quod promisit. Basan interpretatur siccitas, que humanum genus possederat ariditate peccati, sed eam Dominus conuertit ad uiriditatem suam, dum illi fluuios salutis infudit. H Et item conuertit populos de profundis uitiis peccatisque maris, id est seculi. A Conuertam igitur, scilicet me uel meam misericordiam: in profundum maris, id est seculi uel peccatorum, ut liberem exinde homines. Et ita conuertam: ut intingatur pes, etc.


25  Ut intingatur pes tuus in sanguine: Lingua canum tuorum ex inimicis ab ipso.

C Intingatur pes tuus, id est actio boni propositi, usque ad sanguinem gloriosi martyrii perueniat. Isti enim canes pro domino latrare non desinunt, qui canes dicuntur ex inimicis: quia prius inimici fuerunt, qui postea clamorosis latratibus Ecclesiam Dei defendebant. Ab ipso, utique Deo, qui amarum uertit in dulcedinem, ab ipso et nullo alio, lingua illa canum ex inimicis: facta est salubris.


26 uiderunt ingressus tuos Deus: Ingressus Dei mei. Regis mei, ÷ qui est .. in sancto.

C uiderunt ingressus tuos siue assumpti corporis formam: siue uestigia predicationis, quibus in hoc  mundo sanctis gressibus ambulauit. Dei mei regis, quia ipse est rex, qui in titulo scriptus est: Rex Iudeorum. Dicit uero secundo ingressus, quia ipse in hoc mundo specialiter est ingressus. H uel ingressus in celum uiderunt in sancto, scilicet in homine, id est Christo sancto uiderunt ascensum in celum.


27 Preuenerunt principes coniuncti psallentibus: In medio iuuencularum tympanistriarum. Diapsalma.

C Preuenerunt principes, id est apostoli omnes preuenerunt in sanctitate doctrine, coniunctamque dicit illis esse multitudinem psallentium, qui iam laudes Domini non uoce tantum, sed bonis operibus personarent. Addit iuuencularum, id est prima  etate florentium, que tympana sua, hoc est corpora: ad Domini laudes uerterunt, macerantes se ieiuniis, carnisque afflictione gaudentes, tensiones etiam corporis ad laudes Domini uertentes, martyrio consummauerunt.


28 In Ecclesiis benedicite Deo Domino de fontibus Isrel.

C Ad fideles ait: In Ecclesiis benedicite Deum, non in peruersis conuenticulis paganorum uel hereticorum, sed in Ecclesia catholica, ubi recta fides est et uera confessio. De fontibus, de doctrina, scilicet Christiana, quam gentibus apostoli infuderunt. Fons quippe a fouendo dictus est, eo quod nostra corpora labore fessa refoueat. Siue a fundendo quia effundit aquas, fons enim proprie est qui manat.


29  Ibi Beniamin adolescentulus: In mentis excessu.

H C Ibi Beniamin: Paulus apostolus, qui de tribu Beniamin descendit. C Adolescentulus exstitit in mentis excessu, quando Domini uoce corruit, qui et miseratus intonuit: Saule, Saule , adolescens dicitur ab adolendo, id est crescendo. H Dictus etiam adolescens, quia nouissimus omnium apostolorum: conuersus in excessu quem pertulit dum iret in Damascum.


30 Principes Iuda duces eorum: Principes Zabulon principes Nephtalim

C Principes Iuda, Dominum indicat: qui de tribu Iuda descendit. H Apostoli enim sunt principes  Iuda, id est Domini Saluatoris, ut Iuda sit genitiui casus. Sicut dixit: Iacob Iuda, te laudabunt fratres tui . C Duces eorum, id est populorum: qui erant in Ecclesia constituti, Zabulon et Nephtalim tribus fuerunt, unde apostoli traxerunt originem. Iuda confessio dicitur, Zabulon, habitaculum fortitudinis; Nephtali, dilatio mea, que catholice Ecclesie competenter aptabis; si diligenter inspicis.


31 Danda Deus uirtuti tue: Confirma, Deus, hoc quod operatus es in nobis.

C uirtus enim Patris Christus est, quid autem mandetur edicit. Confirma hoc, Deus, etc. Magna petitio certe: ut confirmet Deus in nobis fidem suam quam donare dignatus est. Opus Domini enim fuit: ut ceca gentilitas lumine ueritatis afflata, uerum  Dominum saluatorem cognoscere posset. H Confirma donum baptismi Spiritus sancti infusione: et auxilium prebe, ut in uirtutibus incedere et permanere possimus.


32 A templo tuo in Hierusalem. Tibi offerunt reges munera.

C A templo Hierusalem offerunt reges munera, qui in Ecclesia Dei recte uiuentes, sui cordis offerunt puritatem. H Munera Christi, uirtutes sunt sanctorum: et qui semetipsos regunt, reges sunt. Templum igitur corpus est cuiuslibet sancti, quod bene uiuendo sanctum fit, ab illo offerunt sancta opera.


33 Increpa feras arundinis: congregatio taurorum  in uaccis populorum: ÷ Ut .. excludant eos qui probati sunt argento.

C Increpa feras, id est, argue superbos et feroces qui in praua uoluntate consistunt et uacillant uelut arundo. Concilium taurorum, id est, hereticorum indomitorum: qui erecta ceruice seducunt animas innocentes. H uacce significant stultas animas populi sequentes tauros. Ideo uero dicit eos arguendos, ut non excludantur a regno Dei, qui probati inuenti sunt iusti, uerum ista expositio Hieronymi innititur translationi Romane: que habet, ut non excludantur, similiter Cassiodori expositio. Sed Augustinus, exponens nostram translationem ait, ut excludant, id est apparere faciant eos qui latebant, qui probati sunt argento, id est Dei eloquio. Oportet enim  hereses esse, ut probati manifesti fiant inter nos.


34 Dissipa gentes que bella uolunt: ueniant legati ex Aegypto: Aethiopia preueniet manus eius Deo.

Dissipa gentes, hoc est hereticos qui uolunt bella, id est contentiones contra Ecclesiam. Commonet etiam Propheta gentium populos, ut offerant legati  munera, hoc est, animas suas: a mundana sorde purgatas. Sic Aethiopia commonetur, ne se tardet Deo tradere, sicut se uicti proiectis armis uictoribus per manus tradunt, ut periculum mortis euadant. Aegyptus uero et Aethiopia mundum significant, uinculis grauibus  et tenebris peccatorum plenum. Idololatre ergo preuenient Iudeos, dare manus Deo.


35 Regna terre cantate Deo: Psallite Domino. Diapsalma.

C Regna terre. Omne genus humanum significare uoluit, cantate: ad anime respicit puritatem, psallite: ad opera que Domino probantur accepta.


36 ÷ Psallite Deo .. qui ascendit super celum celi: Ad orientem.

C Nam cui Deo psalli debeat ostendit, scilicet ei qui super celum ascendit, Dominus enim iehsu, qui prius descendit de celo ad liberandum infirmitatis nostre naturam, ipse etiam ascendit, qui sedet ad dexteram Patris. Ad orientem, Hierosolymam euidenter ostendit, que est in orientali parte collocata.  Unde Dominus uidentibus apostolis ascendit ad celos . H uel ad orientem, scilicet quia ipse oriens est, siue quia per eum omnes ad uitam oriuntur, fertur etiam mons Oliueti , unde Dominus ascendit, esse ad orientem ipsius Hierusalem.


37 Ecce dabit uoci sue uocem uirtutis: date gloriam Deo super Isrel: Magnificentia eius et uirtus eius in nubibus.

H C Dabit etiam uoci sue uocem uirtutis, quando in nouissimo die ut resurgat humanum genus dixerit. Quid fortius quam reuocare fauillas ad corpus. Date gloriam Deo, nam qui Deo dat gloriam, se facit esse laudabilem. H Super Isrel, id est magis honorate Deum quam carnalis Isrel honorat, quia ille labiis,  uos corde. C Magnificentia, quia semper magna facit. uirtus, quia imperio eius famulatur opus siue effectus. Nubes, apostoli et prophete.


38 Mirabilis Deus in sanctis suis: Deus Isrel ipse dabit uirtutem et fortitudinem plebis ÷ sue .. benedictus Deus.

C Mirabilis siue in angelis, seu in hominibus sanctis. Dabit Dominus fidelibus suis uirtutem patientie, et fidei fortitudinem, ut possit ad eterna premia peruenire. Benedictus Deus, ille potest dare que superius dixit, id est, qui omnium ore semper pro beneficiis debet benedici, ut sicut semper beneficia prestat, ita benedictiones semper accipiat.

Fit autem benedictio ista multipliciter. Nam et qui Scripturas sanctas meditatur, benedicit Deum:  et qui eius iussa compleuerit, benedicit: et qui ei confitetur, benedicit Deum.



ORATIO EX PSAL. LXuII.

Dominator, Domine, qui iustis spiritale epulum tribuens, facis eos in letitia delectari, concede gregi tuo, mortem tuam intelligere, teque triumphatorem mortis sedentem ad Patris dexteram confiteri. Qui cum eodem Patre, etc.



PSALMUS LXuIII.



ARGUMENTUM PSAL. LXuIII.

C Christus deprecatur, ut saluus fiat a Patre, quoniam gratis est a Iudeis odio habitus: postulatque ne decipiatur spes fidelium, in eius resurrectione  confisa: petensque se a luto huius seculi liberari, pronuntiat que inimicis contingere nouerat.


TT. In finem pro his qui commutabuntur Dauid.

C Pro his qui commutabuntur. Ista igitur commutatio significat populos Christianos, qui ueteris hominis prauitate deposita, in noue regenerationis sunt munere commutati. Quod autem dicitur pro his, ostendit pro his, id est cunctis fidelibus Christi passionem factam. Dauid quoque subiunctum est, ut finis et initium tituli Domino Christo congrueret, qui est et , id est principium et finis. In finem enim  Christum significat, et Dauid eumdem Christum denotat.


1 Saluum me ÷ fac .. Deus: quoniam intrauerunt aque  Usque ad animam meam.

C Postulabat humanitas a Patre auxilium resurrectionis. Aquas pro seditionibus plebis motuque populorum debere suscipi, sepius diuina testatur Scriptura, ut ibi: Forsitan aque absorbuissent nos. Unum et hic Iudeorum populus intrasse usque ad animam Saluatoris dicitur, quando eum crucifigere scelerata mente presumpsit.


2 Infixus sum in limo profundi: Et non est substantia.

C Facti sunt homines limus profundi, quando et originali et quotidianis peccatis tenentur obnoxii. Per hunc limum infixus est Christus, quando dementium turba clamabat: Crucifige. Limus, dictus est  quasi ligans humum. H Non est substantia euadendi, nisi tu salues, Pater, quia infixus sum in ueteribus peccatis huius populi scelerata calliditate seuientis.


3 ueni in altitudinem maris: Et tempestas dimersit me.

Hic altitudo maris, copiosa est populi insania. Eadem tempestas est concitata dementium seditio. Ipsa demersit Dominum, quando eum uenire fecit ad crucem.


4 Laboraui clamans: Rauce facte sunt fauces mee: Defecerunt oculi mei dum spero in Deum meum.

C Laborabat ergo clamans, quando dicebat: ue uobis, Scribe et Pharisei. Dicit etiam esse raucas fauces suas, quia dicta eius nequaquam sacrilegus  populus audiebat. Oculos istos, carnales intelligamus, qui in morte passionis clausi sunt. Sperauit in eum, id est in Patrem. Nota uero recte dici, laboraui, quod inauditum significat clamorem. Laborare enim illum dicimus, qui uotum clamoris non est assecutus, id est ubi audiri recusatur.


5 Multiplicati sunt super capillos capitis mei: Qui oderunt me gratis.

C Ergo ut ostenderet plus esse numerum infidelium, quam deuotorum, dicit multiplicatos perfidos Iudeos super numerum capillorum, id est credentium. Gratis enim odisse dicimur, quando quempiam sine aliquibus offensionibus exsecramur, sicut Iudei Christo fecerunt.


6  Confortati sunt qui persecuti sunt me inimici mei iniuste: Que non rapui tunc exsoluebam.

C Confortati sunt Iudei, quando id quod conabantur efficere, implebant. Iniusti, reuera iniustum fuit: ut qui uenerat ad Iudaicos populos saluandos, eos potius inuenisset inimicos. Christus peccata non rapuit, qui delicta nostra abluit, tamen crucem excepit, et soluit pro nobis, quod pro se iuste non pertulit.


7 Deus, tu scis insipientiam meam: Et delicta mea a te non sunt abscondita.

C Dum dicit Deus tu scis insipientiam meam, loquitur pro parte membrorum, insipiens enim non potest esse Christus: cum Dei sapientia esse dignoscitur.  Conuersi igitur ad fidem: ante erant insipientes, nunc in Christo sapientes, isti enim sunt de quibus dixit titulus, quod commutabuntur, scilicet insipientia infidelitatis uel peccatorum ad sapientiam Christi. Idem dicendum est de delictis, que non sunt capitis, sed membrorum Christi.


8 Non erubescant in me qui exspectant te, Domine: Domine uirtutum.

H Precatur ergo Christus: ne de seipso erubescant, qui resurrectionem eius magno desiderio exspectabant. Cum dicit: Domine, Domine uirtutum, ostendit nichil impossibile esse omnipotentie ipsius.


9 Non confundantur super me:  Qui querunt te Deus Isrel.

H Non confundantur, id est, ne euacuetur spes credentium de passione mea: sed cognoscant, quia uoluntatem tuam ueni facere. C uel non humanas insultationes diutius de mea dormitione sustineant, qui querunt te Deus Isrel.


10 Quoniam propter te sustinui opprobrium: Operuit confusio faciem meam.

Sustinuit enim Christus opprobrium: cum dicebatur a Iudeis, in Beelzebub eiicit demonia . H Operuit confusio faciem meam, quando negauerunt apostoli.


11 Extraneus factus sum fratribus meis: Et peregrinus filiis matris mee.

C Extraneus Christus factus est Iudeis, quando  ei credere noluerunt, quos hic fratres appellat. Filios matris, ipsos dicit quos superius fratres nominauit. Sed si filii ueri fuissent matris synagoge, non ut peregrinum, sed ut fratrem carissimum: Christum suscepissent.


12 Quoniam zelus domus tue comedit me: Et opprobria exprobrantium tibi ceciderunt super me.

H Comedit eum zelus domus Dei, quando eos de templo eiecit, quia domum eam fecerunt speluncam latronum . C Exprobratum est Patri ab eis, quando dicebant: Hi sunt dii tui qui eduxerunt te . H Qui uero exprobrant Patri, exprobrant Filio. C Ceciderunt super me  dixit, ut effectum mortis ostenderet, quem crucis dignatione suscepit. Exprobrabant etiam Patri: cum Christum dicerent Ioseph fabri esse filium, et demonium habes , opprobrium enim Filio dictum, redit in Patrem.


13 Et operui in ieiunio animam meam: Et factum est in opprobrium mihi.

C Operuit ieiunio animam, quia hominum fidem, quam ualde esuriebat, minime poterat inuenire, et ideo quasi aliquo pallio tristitie circumdedit animam suam ieiunio tali afflictam. Semper boni malis opprobrium sunt, quia minime eorum sceleribus acquiescunt, et illis studiose detrahunt, quibus nulla societate iunguntur.


14 Et posui uestimentum meum cilicium:  Et factus sum illis in parabolam.

C Per cilicium tristitia significatur et lacryme, quando Dominus humani generis imbecillitate permotus, suscitaturus Lazarum fleuit , dicentibus Iudeis: Ecce quomodo amabat eum. Factus est quoque Iudeis in parabolam, quando per similitudines quasdam carnalem populum docere uidebatur: sicut in Euangelio legitur, dixit iehsu parabolam ad turbam. Est autem parabola natura discrepantium rerum, sub aliqua similitudine facta comparatio. Ideo uero sic loquebatur, ut qui celestia capere non poterant, per terrenas similitudines intelligerent.


15 Aduersum me loquebantur qui sedebant in porta: Et ÷ in me .. psallebant qui bibebant uinum.

 C Porta quippe dicta est, eo quod inde portantur omnia. In porta autem sedent, qui conuentibus hominum sedula curiositate miscentur. Ergo dicit passionem suam genti Iudaice fuisse fabulam. In Deum psallunt si in bonum accipitur, qui actione probabili diriguntur. uinum similiter; non ebrietatis, sed spiritale. Ipsi enim psallebant, qui per intelligentiam supernam salutari doctrina potabantur. Et ita Cassiodorus psallere de fidelibus et bonis exponit et sequentia. Sed secundum Hieronymum Scribe et Pharisei in porta , id est iudicio sedebant, qui clauem scientie habentes, nec introibant, nec alios introire sinebant. Illi repleti uino iniquitatis, qualiter eum interficerent concinebant. H uel ebrii erant uino, quando uelantes faciem eius dicebant:  Prophetiza nobis, Christe, quis est qui te percussit? 


16 Ego uero orationem meam ad te, Domine: Tempus beneplaciti Deus.

C Illud tempus est beneplaciti quando Incarnationis sue beneficio, periclitantem mundum ab imminente exitio liberauit. H uel tempus beneplaciti, tempus est passionis, quo tempore Iudeis crucifigentibus Christus orauit . Ne statuas illis pater hoc peccatum, etc. summe enim Patri placuit hominum redemptio.


17 In multitudine misericordie tue: Exaudi me in ueritate salutis tue.

C Nam si multitudines misericordie non fuissent,  nequaquam redimi poteramus obnoxii. Non enim parua misericordia fuit, que tam ingentia peccata superauit. Exaudi me, rogat Patrem, non natura deitatis, qua ei equalis est: sed ex infirmitate humana, in qua minor est Patre.


18 Eripe me de luto ut non infigar: Libera me ab his qui oderunt me et de profundis aquarum.

C Exposcit Christus ex parte membrorum, ut anima eius a desideriis luteis, id est huius mundi cupiditatibus reddatur aliena. Libera me ab his qui me oderunt, id est a Iudeis. De profundo aquarum, ad illum populum pertinet, qui et profundus erat consilio malignitatis et seditionibus turbulentis.


19 Non me demergat tempestas aque: neque absorbeat me profundum:  Neque urgeat super me puteus os suum.

H Non me demergat, id est hec passionis tempestas non eum in profunditate abyssi retineat infernalis. C Profundum itaque est peccatorum, quod deglutit animas impiorum, ita ut ad penitudinem redire nequeant. Urgere, dicimus concludere. H Petit ergo ut aditus infernalis non concludat os suum super eum siue diabolus.

C Puteus autem excauata terre profunditas est, qui et in bono et malo in Scriptura ponitur; hic uero in malo accipitur.


20 Exaudi me, Domine, quoniam benigna est misericordia tua: Secundum multitudinem miserationum tuarum  respice in me.

H Hec secundum humanam fragilitatem postulat dicens: Qui alios mea passione redimis, me quoque precurrente misericordia contemplare.


21 Et ne auertas faciem tuam a puero tuo. Quoniam tribulor, uelociter exaudi me:

C Puer enim frequenter legitur Dominus ab innocentie puritate, cum simplex etas hoc beneficium largiatur, ut uitia mundi non diligat. uelociter exaudi me. H Ut resumam spiritum, quem tuis manibus commendaui.


22 Intende anime mee et libera eam. Propter inimicos meos eripe me.

C Intende anime mee, ut reuera libera fiat, cum eam diuinitas propitiata respexerit. Propter inimicos  etiam petebat celerrimum resurrectionis auxilium, ut qui contempserant crucifixum, tertia die resurgentem crederent.


23 Tu scis improperium meum et confusionem meam: Et reuerentiam meam.

C Improperium, confusionem et reuerentiam pro humano genere sic suscepit Saluator libens ut mortem. Non enim ista pro suo reatu sustinuit, sed omnia pro nobis pertulit, ut nos bonus magister in talibus rebus positos, exemplo sue patientie miseratus instrueret.


24 In conspectu tuo sunt omnes qui tribulant me: Improperium exspectauit cor meum et miseriam.

H Tu uides, Pater, quales mihi tribulationes inferant  et illusiones ostendant. C Improperium exspectauit cor eius, quando iniquitates Iudeorum, et diuersa que passus est pro sua uoluntate sustinuit, et passione benignus excepit. H uel improperium passionis et miseriam, id est contumeliam crucis.


25 Et sustinui qui simul: contristaretur et non fuit: Qui consolaretur et non inueni.

H Et sustinui, non fuit ullus de tanta multitudine iniquorum, aut compassus doloribus eius, aut qui exstitit consolator. C Non enim de fidelibus, sed infidelibus loquitur persecutoribus; fideles enim auditores, doctorem consolantur, dum in eis uerba predicationum proficiunt. Iudeorum igitur pertinacia Christum non consolabatur, quia eius uerba non suscepit.


26  Et dederunt in escam meam fel: Et in siti mea potauerunt me aceto.

C Oblatum est illi fel cum aceto mistum, ut reuera facta Iudeorum amaritudo potionis indicaret. Ipse enim dixit: Sitio , quia fidem in ipsis desiderauit inuenire, illi obtulerunt amarissimos mores suos, qui nulla compunctione conuersi sunt.


27 Fiat mensa eorum coram ipsis in laqueum: Et in retributiones et in scandalum.

C Non maledicendi uoto, sed prescientis more sequentia promuntur. Mensa Domini est utriusque legis intellectualis epulatio, quam primo habuerunt Iudei, quando mandata Dei custodierunt, postquam uero a fide ieiunare ceperunt, coram ipsis gentibus tradita est, ut grauius dolerent uidentibus ipsis  adempta felicitate. In laqueum, id est de littera, in qua alios astringere conabantur, ipsi in ea potius caderent obligati. Retributio malorum fuit, quod subtracta illa mensa fuit, et gentibus tradita. Et scandalum, quia deserentes pacis auctorem, sibi concitabant rixam et praua studia


28 Obscurentur oculi eorum, ne uideant: Et dorsum eorum semper incurua.

C Prenuntiatur digna pena, ne uideant in Scriptura sua uerissimum iustitie Solem, et hoc illis euenit, qui etiam nimio pondere delictorum pregrauati, ceruicem suam in terram cernui semper incuruant, nec eis ad celum respiciendi possibilitas datur. Dorsum dictum, quasi descendens deorsum.  H uel incurua, ut Romanis seruiant semper, uel sub onere legis maneant, quam secundum litteram ferre nemo poterat.


29 Effunde super nos iram tuam: Et furor ire tue comprehendat eos.

C Dum dicitur, effunde, magnitudo ire significatur; que in morem fluminis copiosa descendit. Apprehendit eos furor, quasi damnatos et perterritos, ut non liceat effugere, quod datur pro sceleribus sustinere.


30 Fiat habitatio eorum deserta: ÷ Et .. in tabernaculis eorum non sit qui inhabitet.

C Fiat habitatio eorum deserta, et in tabernaculis, etc., hoc utrumque Iudeis contigisse manifestum est, cum ciuitas Hierusalem frequenti captiuitate deleta  est. Tabernacula, Dei templum et regis palatium, sine cultore remanserunt. Et nota, quod priuatis domibus posuit habitationem, sed Dei templo inhabitationem, quia ibi habitamus corpore; hic autem inhabitamus, ubi deuote mentis affectu locum frequentamus.


31 Quoniam quem tu percussisti persecuti sunt: Et super dolorem uulnerum eorum addiderunt.

H De se hec Christus ad Patrem loquitur, de sua passione dicens, scriptum est: Percutiam pastorem ; et in alio propheta ex persona Patris loquentis, propter peccata populi mei percussi eum , dicitur.

H Quia percussum, id est concessum, persecuti sunt, sibique traditum detestabili feritate necauerunt.  H Addiderunt super dolorem, cum uel Ecclesiam uel apostolos persecuti sunt.


32 Appone iniquitatem super iniquitatem eorum: Et non intrent in iustitiam tuam.

C Iniquitas prima fuit Iudeis, ut prophetas exstinguerent. Apposita est iniquitas super iniquitatem eorum, quoniam ipsum Dominum crucifigere maluerunt. Additur pena peccati, ne intrent in iustitiam Dei, id est ne participes Christo fiant, in illo regno iustitie.


33 Deleantur de libro uiuentium: Et cum iustis non scribantur.

C Dicit ergo Iudeis: Deleantur de libro uiuentium, non quia scripti erant, sed quia scriptos esse se iudicabant. Ibi enim quod scribitur, deleri non  potest, quia totum in predestinatione solidatum est. Et cum iustis non scribantur, hoc eis accidere negat, qui non sunt  piis satisfactionibus immutati.


34 Ego sum pauper et dolens: Salus tua Deus suscepit me.

C Ego sum pauper, hanc proprietatem sibi uindicauit, quia nemo alter hanc paupertatem et hunc dolorem, pro totius mundi culpa sustinuit. Suscepit itaque humanitatem salus, id est forma Filii, in qua equalis est Patri, quando reconciliauit mundum Patri. H uel, pauper et dolens fuit in passione, salus autem eum in resurrectione suscepit.


35 Laudabo nomen Dei cum cantico: Et magnificabo eum in laude.

 C Laudat enim caput nostrum nomen Dei cum cantico, quando in Ecclesia hymnidica exsultatione fidelium fit adunatio; ipse enim in nobis laudat et magnificat, quod nos ueraciter laudare cognoscit.


36 Et placebit Deo super uitulum nouellum: Cornua producentem et ungulas.

C Multo enim est acceptior effusa laus puro corde Deo, quam potest pecudum placere ueteris legis mactatio. H uel placebit Deo Patri super uitulum nouellum, id est Christum, cornua producentem, id est fortitudinem Ecclesie dantem, et ungulas quibus sacrilegia conculcet gentium ac diuellat. uitulus nouellus dicitur Christus, qui seipsum Patri obtulit. Nec super denotat comparationem, sed materiam  notat oblatam, ut sit sensus, Deo erit complacentia de tali uitulo nouo, non carnali, sed mystico, non ueteri figuranti, sed nouo figurato.


37 uideant pauperes et letentur: Querite Deum et uiuet anima uestra.

C uideant pauperes, quia Deus respuit oblationem pecudum, et mundissimum cor requirit; ideo letentur, quia in mentis affectu posita est oblatio, ubi et pauper potest esse ditissimus. Querite Dominum, admonet pauperes ut escam mentis querant, unde anima saginetur. Illud quoque proprie uiuere dicimus, quod in beatitudinis iocunditate consistit.


38 Quoniam exaudiuit pauperes Dominus: Et uinctos suos non despexit.

 C Pauperes sunt Christiani, qui despiciunt uoluptates et diuitias mundi istius, et eligunt humanarum rerum indigentiam, ut epulis spiritalibus impleantur. uinctos suos liberat a laqueis carnalibus, quos suis regulis connexos cognouerit.


39 Laudent illum celi et terra: Mare et omnia reptilia in eis.

C In celi commemoratione datur intelligi ut omnia debeant celestia laudare. Terre quoque commemoratione intellige terrestria; maris, uniuersa natantia; et ita ad Domini laudes inuitatur quidquid creaturarum esse cognoscitur.


40 Quoniam Deus saluam faciet Sion: Et edificabuntur ciuitates Iude.

 C Sion enim paruus colliculus est, qui coheret Hierosolymitano templo, sed nominis qualitate grandescens; significat enim Ecclesiam. H Ciuitates Iude anime sunt sanctorum, que per confessionem in templum sanctum tanquam uiui lapides deferuntur.


41 Et inhabitabunt ibi: Et hereditate acquirent eam.

C Hanc enim Ecclesiam hic habitant Christiani, hereditate uero acquirent eam, quando ad Hierosolymam illam eternam Dei miseratione peruenerint.


42 Et semen seruorum eius possidebit eam: Et qui diligunt nomen eius habitabunt in ea.

C Semen enim hic opus perfectum, non carnis  progeniem debemus accipere, quod futuram terram possidebit, que nullo iam fine mutanda est; sed in ea habitabunt, qui diligunt nomen eius, et perpetua felicitate potientur.



ORATIO EX PSAL. LXuIII.

Benignissime Domine, exaudi nos in ueritate salutis tue, ut eruti a squalore peccati, mereamur in libro uite digito celesti conscribi. Per Dominum nostrum Iesum Christum, etc.



PSALMUS LXIX.



ARGUMENTUM PSAL. LXIX.

C uox martyrum et confessorum deprecantium, ut a persequentium periculis liberentur.


 TT. In finem Dauid in rememoratione ÷ eo quod saluum eum fecit Dominus ...

C Finis et Dauid, Christum significat. In rememoratione, spem significat liberationis et certitudinem futuri premii, que suis sanctis pollicitus est.


1 Deus in adiutorium meum ÷ intende: + Domine: ad adiuuandum me festina.

C Tunc enim adiutorium poscimus, quando periculis subiacemus, ut tali remedio subleuati, calamitates diuersarum passionum uincere possimus. Intende, id est propitius respice, quia omnia Deus agnoscit, etiam cum non rogatur. Festina sic dicitur, quasi misericordia diuina tardaret, sed tardum uidetur ei auxilium, qui de huius seculi clade liberari festinat.


2  Confundantur et reuereantur Qui querunt animam meam.

C Confundantur, uox martyrum expostulans emendationem inimicorum suorum. Confundi est, quando homo turbatur de factis sue peruersitatis. Reuereri est, quando cognoscimus nostra operatione iustitiam lesam, et pro his operibus penas incurrere formidamus. Querebant inimici animam fidelium, non in bono, sed ut eam a corpore segregarent.


3 Auertantur retrorsum et erubescant: Qui uolunt mihi mala.

C Auertantur retrorsum, quia a praua cogitatione descendens, iussa Domini subsequitur. Qui uolunt  mihi mala, hanc retributionem suscipiant, ne in sua iniquitate persistant. O pia sanctorum etiam ipsa que putatur aduersitas, melius optabant inimicis, quam inimici sibi ipsis in prosperis constituti.


4 Auertantur statim erubescentes: Qui dicunt mihi: Euge, euge.

C Auertantur, petit ut, a suo proposito erubescentes, uelociter se conuertant. Qui dicunt: Euge, euge. Euge, sermo laudantis est, sed hic ironia est. Seu illos increpat qui afflictiones martyrum penasque collaudant, et non ad auctoris gloriam referunt, quod eis larga pietate est concessum.


5 Exsultent et letentur in te omnes qui querunt te: Et dicant semper magnificetur Dominus qui diligunt salutare tuum.

 H Post persequentium iniquitatem et conuersionem, ad gloriam conuertitur beatorum, ut exsultent qui per lacrymas penitentie Dominum querunt. C Magnificatur autem Dominus in nobis, qui in se non habet ut crescat, cum laudes Deo pura mente persoluimus, nostraque conscientia semper augetur, cum Christum digne laudamus. Illud quoque uerbum, magnificetur, ab humana consuetudine mutuatum est; magnificatur enim ille, qui laudibus crescit, qui bona opinione grandescit.


6 Ego uero egenus et pauper ÷ sum Deus adiuua me.

C Egenos et pauperes eos nominat, qui semper acquirere gratiam Dei exoptant. Deus, adiuua me, id  est in tribulatione mundana, ubi cum uitiorum pugnamus aduersitate.


7 Adiutor meus et liberator meus es tu: Domine, ne moreris.

C Adiutor meus in necessitatibus, et de seculi clade liberator. Ne tardaueris. Mos est periclitantium, iudicare tardum auxilium, quamuis celerrime prestetur. Christus enim mensurate facit omnia; sed nos tardum putamus, quod magno desiderio requirimus.



ORATIO EX PSAL. LXIX.

Inexhausti adiutorii, Deus eterne, ad adiuuandum familie supplici festinus occurre, ut euictis malorum opprobriis, tuis semper auxiliis muniamur. Per Dominum nostrum Iesum Christum, etc.



PSALMUS LXX.



ARGUMENTUM PSAL. LXX.

C uox deuotorum, qui ab humanis iniquitatibus se petunt liberari, ut Domino gratias liberius referre possint.


TT. ÷ Psalmus Dauid filiorum Ionadab et priorum captiuorum ..

C Ionadab, interpretatur spontaneus Dei; qui fuit Dei sacerdos, et precepit filiis suis in Dei templo degere, ac sobrie seruire , quod eos constat fecisse, qui nunc pro fidelibus ponuntur. Et priorum captiuorum; qui frequenter admoniti, se emendare noluerunt, sed contumaces effecti Deo,  prime, secunde et tertie captiuitati subiacebant. Monemur ergo hoc titulo, ut habeamus uoluntatem et deuotionem filiorum Ionadab, non contumaciam Iudeorum, qui captiui esse meruerunt.


1 In te, Domine, speraui non confundar in eternum: In iustitia tua libera me et eripe me.

H Orat ergo mediator noster, ut hec confusio mortis non sit  diuturna. Iustitia Dei est, qui fecerit uoluntatem eius transeat de morte ad uitam, per quam hic Christus eripi precatur. C uel membrorum Christi uox est petentium, etsi hic temporaliter et utiliter confundantur, non tamen in eternum confundi. Et quod dicit in tua iustitia, ostendit suam iustitiam non sufficere, sed necessariam esse sibi misericordiam. Iustitia  Dei est, parcere penitenti.


2 Inclina ad me aurem tuam. Et salua me.

H Aures Domini dicuntur, quando exaudire dignatur humilem, postulantem ueniam pro delictis suis.


3 Esto mihi in Deum protectorem et in locum munitum: Ut saluum me facias.

H Esto mihi in Deum protectorem, quia absque eo neque refugium, neque munitio, neque protectio a quoquam prestari potest. Nec ideo dicitur locus munitus, ut sit localis, quia ubique Dominus est. C Sed locus iste diuina protectio est.


4  Quoniam firmamentum meum: Et refugium meum es tu.

C Firmamentum in hoc seculo Dominus dicitur, ubi et patientia queritur. Refugium in illa beatitudine, ubi iam aliquod periculum non timetur.


5 Deus meus, eripe me de manu peccatoris: Et de manu contra legem agentis et iniqui.

C Contra legem agit qui, accepta lege, facit contra regulas mandatorum, ut sunt Iudei. Iniqui uero sunt pagani, qui nulla lege Domini refrenantur, sed more ferarum faciunt quodcunque libuerit; sic omnem peecatorem duabus his partibus complectitur.


6 Quoniam tu es patientia mea, Domine:  Domine, spes mea a iuuentute mea.

C Prius enim est ut cum Dei gratia probemur per patientiam, et tunc illam fructuosam spem ipso donante habere merebimur, de qua ait Apostolus: Tribulatio patientiam operatur, patientia probationem, probatio spem . A iuuentute significat, ex quo ceperit homo contra diabolum pugnare, quia etas illa ad certamen dirigitur; nam quocunque tempore ad ipsum ueniatur, merito iuuentus dicitur, quia tunc in ipso plenissimo robore solidamur.


7 In te confirmatus sum ex utero: De uentre matris mee tu es protector meus.

C Tunc enim confirmatio nostra est Deus, quando ad eum fidei munere uenimus. Protector, quoniam  aduersus diaboli nequitias ipse nos protegit ac defendit, hic uterum sancte matris Ecclesie debemus accipere, ubi primum per rudimenta fidei concipimur, deinde ex aqua et Spiritu sancto regeneramur.


8 In te cantatio mea semper: Tanquam prodigium factus sum multis, et tu adiutor fortis.

C Significat enim cantatio semper, et presens seculum et futurum, hic enim illi pro liberatione cantamus, ibi autem gratias pro eterna remuneratione peragimus. Prodigium in hoc seculo erit fidelis, quando alia sectatur quam amare potest multitudo peccantium; querunt peccatores diuitias, fideles  pauperiem; querunt peccatores epulas, iusti ieiunia; querunt denique illi gaudia, isti tristitiam. Ne autem bonorum semitam ire nimis difficile estimetur, addit, et tu adiutor fortis.


9 Repleatur os meum laude ÷ Ut cantem gloriam tuam .. tota die magnitudinem tuam.

C Nam si Christus non repleat os nostrum, nec lingua mouetur, nec desideria honesta inflammantur nostra. Cum uero ponit, tota die, significat omne tempus, et nunquam a laudibus Domini cessandum. Causa igitur cur petat os repleri, est, ut cantet Dei gloriam, sine eius gratia omnes laudes indigne sunt.


10  Ne proiicias me in tempore senectutis: Cum deficiet uirtus mea ne derelinquas me.

C Supplicat fidelis ne proiiciatur in tempore senectutis sue a Deo, quando fessa uirtus corporis sui plus indiget adiuuari. Tunc quoque se petit non debere derelinqui, cum defecerit uirtus patientie, uel mollescit sub onere tribulationis, dum tribulationibus crebris atque martyriis robur anime consenescit, quia cum Christo totum poterit sustinere, sine ipso uero nichil.


11 Quia dixerunt inimici mei mihi: Et qui custodiebant animam meam consilium fecerunt in unum.

C Redditur causa, cur ad subueniendum pietas Dei debeat prouocari, quoniam debilitate captata, feruor  insidiantium accensus est, dum credunt facile decipi, a quo non potest uiribus defectis obuiari. Truculentior est inimicorum semper adunata collectio, et quod non diuiditur, grauius uno fasce portatur. Innuit ergo non leues esse inimicos. Cuiusmodi uero consilium inierint, sequenter aperit.


12 Dicentes: Deus dereliquit eum: persequimini et comprehendite eum Quia non est qui eripiat.

C Hostes enim carnales; cum uiderint hominem crebra calamitate fatigatum, credunt eum a Deo derelictum. Qui diuinam gratiam putant in solis corporis uiribus constitutam, dicentes: Dereliquit eum Deus, persequimini, quia fugere non ualet; et comprehendite, quia nobis reluctari non poterit  uiolentissimis.


13 Deus, ne elongeris a me: Deus meus, in auxilium meum respice.

Humana putat infirmitas elongare se Deum, quando ei uenire tardat auxilium; ideo petit, ne gratia eius ab ipsa discedat, et orat ut per adiutorium Dei, ei digna patientia tribuatur.


14 Confundantur et deficiant detrahentes anime mee: Operiantur confusione et pudore. qui querunt mala mihi.

C Confundantur enim dicit, cum tua uiderint disposita non mutari. Deficiant detrahentes, id est obloquentes inaniter. Operiantur, dixit, quasi quodam uelo, seu uerecundia obtegantur eorum facies;  quod solet euenire his, qui actiones pristinas meliore uita condemnant. Mala querunt, qui prauis blandimentis, occulto uulnere, mentes uidentur impetere, dum carnis salutem suadent ad interitum anime


15 Ego autem semper sperabo: Et adiiciam super omnem laudem tuam.

C Decursa emendatione peccantium, ad suam delectationem bonumque conuertitur, ut sicut illi de diuina potentia desperabant, ita populus fidelis sperare se semper dicit in Deo. Adiiciam laudem, nam cum quis dicit uerbum Patris fecisse celum et terram, perfecta deuotione Deum laudat. Sed cum adiunxerit. incarnatum esse pro salute cunctorum,  adiecit cumulum laudibus plenum; ita laus super laudem adiicitur.


16 Os meum annuntiabit iustitiam tuam. Tota die salutare tuum.

C Iustitia Patris Saluator est, et salutare dicitur, quia inde salus mundi, per gloriosam incarnationem prouenit. Tota die, continuum tempus ostendit. Ostendit igitur se pronuntiaturum gentibus Saluatorem. H uel in persona Christi capitis, qui in apostolis se annuntiauit.


17 Quoniam non cognoui litteraturam: introibo in potentiam Domini: Domine, memorabor iustitie tue solius.

C Non cognoui litteraturam, id est scientiam secularem, et eloquentiam uanam, malis actibus inquinatam.  Ideo introibo in potentiam Dei, hoc est in Hierusalem celestem. Tunc memorabor, cum sequestrat agnos ab hedis et impios a fidelibus.


18 Deus, docuisti me ex iuuentute mea et usque nunc: Pronuntiabo mirabilia tua.

C Docuisti autem, siue ad libros pertinet diuinos, siue ad infusam celitus fidem. Iuuentus incipit ex quo cepit homo ad diuinam gratiam peruenire. Utique mirabilia fuerunt, ut doceretur indoctus, et ex perfido fieret deuotus, et ex peccatore iustissimus.


19 Et usque in senectam et senium: Deus ne derelinquas me.

C Apud Grecos duo nomina ista diuersa sunt: senectam, grauitatem uocant; senium, etatem finitimam.  Latine uero quasi simili nomine nuncupantur. Petit itaque populus fidelis, ut neque in matura, neque in senili etate deseratur a Domino. Cum enim a iuuentute se docuerit et custodierit, petit id continuari in senectute.


20 Donec annuntiem brachium tuum: Generationi omni que uentura est.

C Brachium Patris, Saluator Dominus est. Et ne putares illis tantum denuntiandum fuisse Christum, qui eo tempore fuerunt, cum ille pro nobis incarnari dignatus est, addidit, que uentura est: ut hanc predicationem usque ad finem seculi cognosceres esse faciendam. Petit ergo Ecclesia se non derelinqui usque ad finem seculi.


21 Potentiam tuam et iustitiam tuam Deus usque in  altissima que fecisti magnalia: Deus quis similis tibi?

C Potentiam tuam: hic quoque reddendum est, donec annuntiem potentiam tuam, etc. Nam potentia ad gratiam Incarnationis respicit. Iustitia ad iudicium in quo Adam iudicatus est, id est, morte punitus cum posteritate sua. Usque in altissima: quia Deus homo sedet ad dexteram Patris, regnans cum eo per infinita secula. Magnalia, a magnitudine uocantur: quoniam ad uindicandum fortis est Deus, sicut in Adam: et ad liberandum nullus ei similis inuenitur, sicut in latrone. Deus quoque in operibus suis cognoscitur esse singularis, ideo subdit: quis similis tibi? quod cum admiratione legendum est.


22  Quantas ostendisti mihi tribulationes multas et malas? et conuersus uiuificasti me: Et de abyssis terre iterum reduxisti me.

C Quantas, sub admiratione legendum est, quasi innumerabiles passiones; quia fidelibus ad presens, duras tribulationes ostendit. Multas ergo, quantitatem: malas, indicat qualitatem. Conuersus, id est, conuerti me fecisti; quia distortus fueram lege peccati. Sciendum utique est, ideo iterum dictum, ut medicina Christi, frequentior indicetur, qui nos de abyssso, id est, de profunditate peccatorum per multas remissiones eduxit.


23 Multiplicasti magnificentiam tuam: Et conuersus consolatus es me.

 C Multiplicat magnificentiam, quando nobis per diuersas causas afflictionum subuenire dignatur. Conuersus consolatus es me, hoc est, mentem sanas diuersis languoribus sauciatam: sanas uero mentem reuelando et diuinarum Scripturarum alloquio consolando.


24 Nam et ego confitebor tibi in uasis psalmi ueritatem tuam, Deus: Psallam tibi in cithara sanctus Isrel.

C Hic iam iustus ille letus ueritatem se psallere confitetur. In uasis, H hoc est in fidelibus Ecclesie: et in cithara, C id est actione digna: per psalmum, recta fides: per citharam, recta operatio designatur; quia psalmus de superioribus, de inferioribus cithara, melos ad superna transmittit. uel uasa  psalmi, psalmos dicit quasi spiritualia dolia, uinum Domini incorrupto sapore seruantia. H uel illos significat, qui de uino, euangelice apostoliceque doctrine nouo repleti, in psalmis Christum intelligunt preconatum.


25 Exsultabunt labia mea cum cantauero tibi: Et anima mea quam redemisti.

C Labia, os interioris hominis dicit: habet enim et meus uocem suam, qua tacite clamat ad Dominum suum. Gaudet ergo anima sua, que se redemptam esse cognoscit: ut enim de labiis anime intelligeres, adiecit et anima mea, etc.


26 Sed et lingua mea tota die meditabitur iustitiam tuam: Cum confusi et reueriti fuerint qui querunt mala  mihi.

C Meditabitur tunc lingua laudes Domini per omne tempus, quando regnum eius in illa resurrectione perceperit. Duobus modis confunduntur et reuerentur inimici, quando aut hic penitentiam gerunt, aut certe in aduentu Dei, dum illa suis oculis manifesta uident, que fieri non credebant. Tunc ergo secure exsultationis tempus est sanctis, quando iam locum dominationis impii non habebunt.



ORATIO EX PSAL. LXX.

Excelsi solii, regnator immense, qui sperantes in te, damnari eterna confusione non pateris: reple, quesumus, labia nostra laude tua, et in his nos semper  meditationibus bonorum insinuator exerce. Per Dominum nostrum Iesum Christum, etc.



PSALMUS LXXI.



ARGUMENTUM PSAL. LXXI.

C Propheta Christi aduentum precinens: ab omnibus regibus eum dicit adorandum, quia humanum genus a diaboli potestate redemit.


TT. In Salomonem psalmus.

C Salomon interpretatur pacificus, et significat Christum, de quo Apostolus ait: Ipse est pax nostra qui fecit utraque unum . Ipsius uerba testantur eum esse pacificum, qui dixit, pacem meam do uobis .


1 Deus, iudicium tuum regi da: Et iustitiam tuam filio regis.

 C. Propheta desiderio inflammatus, petit a Patre iudicium dari Filio, quod sciebat esse uenturum. Iudicium enim dictum est, quasi iuris dicium, id est quod in eo ius dicatur, uel quasi iuris indicium: quod in eo ius indicetur. Et ut ueracissima probaretur esse petitio, eadem iterum ingeminauit, hoc est enim quod dicit et iustitiam tuam filio regis, quod superius dixit: iudicium tuum regi da, et hoc secundum humanam naturam qua Patre minor est.


2 Iudicare populum tuum in iustitia: Et pauperes tuos in iudicio.

C Exponit causam quare petierit filio iudicium dari, scilicet ut iudicet orbem terrarum per iustitiam Patris. Pauperes Dei sunt, qui mundana superbia derelicta, se humilitati per omnia subdidere.  Nam et si pauper superbiat, non est Dei pauper, et si locuples humilitatem diligat, non est seculi diues, uoluntates enim talium inspiciende sunt, non nomina


3 Suscipiant montes pacem populo: Et colles iustitiam.

C Per montes significantur apostoli et prophete, qui pacem, id est Christum suscipiunt, fideli populo predicandum. Colles dicit ceteros beatos, qui recte uidentur Domini predicare mandata. Et Christus iustitia dicitur, quoniam diabolum per iustitiam uicit magis quam per potentiam, et orbem iudicat in iustitia.


4 Iudicabit pauperes populi. Et saluos faciet filios pauperum:  Et humiliabit calumniatorem.

C Pauperes populi, id est humiles spiritu, sunt apostoli. Filii uero pauperum, filii sunt Ecclesie, per apostolorum predicationem in Christo regenerati. Calumniator, diabolus, Christi potentia humiliatus. Calumniator quippe dicitur et est, qui innocentiam alienam, in reatum nititur exquisita machinatione perducere, quod diabolum ab initio seculi usque in finem constat facere.


5 Et permanebit cum sole et ante lunam: In generatione generationum.

C Sol quippe legitur uerbum Patris, qui Deus et homo, unus ex duabus naturis distinctis atque perfectis permanet Christus: humanitas enim cum sole, id est, diuinitate semper unita permanet. Permanet  ante lunam, id est ante conspectum Ecclesie, quem cordis luminibus semper contuetur. Ecclesia enim a Christo lumen, sicut luna a sole, recipit.


6 Descendit sicut pluuia in uellus: Et sicut stillicidia stillantia super terram.

C Exponit mysterium gloriose Natiuitatis. Nam Dominus uirtutum, ante cuius faciem terra tremefacta concutitur, uoluit leniter in uterum uirginalem, sine aliquo strepitu tanquam pluuia in uellus agne, descendere. H Arida enim erat terra humani corporis, cum aduenit, nec ullum fructum exhibere poterat sanctitatis, sed ipse eam, stillicidiis predicationis sue fecundatam, eternis fructibus impleuit.


7 Orietur in diebus eius iustitia et abundantia pacis:  Donec auferatur luna.

C Orietur, ex tempore sancte Incarnationis, quando erat partu uirginis nascitura. Iustitia enim uerbum est Patris. Abundantia uero pacis est, dum religio Christianorum toto orbe dilatatur. Donec auferatur, id est, extollatur luna, id est, quandiu protendatur et augeatur Ecclesia, uel quousque predestinatorum numerus compleatur.


8 Et dominabitur a mari usque ad mare: Et a flumine usque ad terminos ÷ orbis .. terrarum.

H Dominabitur, totum hunc mundum acquisitum sua passione atque subiectum Christo Domino Propheta testatur. C A flumine, scilicet Iordane, unde per totum orbem terrarum saluberrima regula baptismatis  emanauit; pulchra quidem breuitas, sed ingentia nobis sacramenta profudit.


9 Coram illo procident Aethiopes: Et inimici eius terram lingent.

C Aethiopes, debemus peccatores aduertere, qui ante illum procidunt, quando se penitentie humilitate prosternunt. Inimici Iudei, qui terram lingent, id est, terram sapiunt, et Christum non credunt, hoc enim sapit unusquisque quod lingit. Illos autem Iudeos intelligit, qui in sua pertinacia permanebunt.


10 Reges Tharsis et insule munera offerent: Reges Arabum et Saba dona adducent.

C Reges ergo Tharsis, id est, dominatores uitiorum dona offerunt Deo, quando ei probantur animo  seruire deuoto. Insule uero sunt, qui circumfluentia mundi uitia, a suis corporibus excluserunt. Reges Arabum sunt, qui blandimenta corporum subiiciunt rigide discipline. Saba  dicti sunt omnes, qui dona uirtutum offerunt Deo suauiora, quam que in illa terra sunt aromata redoleant.


11 Et adorabunt eum omnes reges: Omnes gentes seruient ei.

C Per omnes reges, cunctas uoluit nationes intelligere. Omnes gentes, scilicet que per uniuersum mundum et linguis diuiduntur et partibus. Nulla gens est, que in parte populi sui, proprium non adoret auctorem. Et uide, quia reges dicit adoraturos, qui putabantur adorandi.


12  Quia liberauit pauperem a potente: Et pauperem, cui non erat adiutor.

C Liberauit pauperem, id est, fidelem populum, a potente diabolo, et pauperem, cui non erat adiutor, quia humanum genus ad idolorum culturam se contulerat. Et quid ab eis adiuuari poterant, qui uel sensum pecudum non habebant?


13 Parcet pauperi et inopi: Et animas pauperum saluas faciet.

C Cum dicit parcet, generaliter omnes homines peccatores ostendit; illis enim parcitur, qui in aliquo reatu detinentur. Ipsi autem salui fiunt, qui regnum Dei possidebunt.


14 Ex usuris et iniquitate rediment animas eorum: Et honorabile nomen eorum coram illo.

 C Usura ab usu nomen accepit, que credite pecunie procurat semper augmentum. Sic in peccatis uiuentibus usura crescit malorum, quando quod in temporali conuersatione delinquunt, in eterna calamitate recipiunt. Ab istis ergo usuris liberantur fideles anime, quando per penitentiam redduntur absolute. Quorum nomen honorabile; reuera preclarum nomen, ut Christiani dicantur, et a suo rege resplendeant uocabuli dignitate. Addidit etiam, coram illo, id est coram Deo quoniam ante ipsum et in ipsius regno uicturi sunt.


15 Et uiuet et dabitur ei de auro Arabie et adorabunt de ipso semper: Tota die benedicent ei.

C Nam cum dicit, et uiuet, ostendit eternitatem  Christi, qua non uita creata, sed beatitudine sancta Trinitas uiuit. Aurum Arabie, pre ceteris terris fertur esse purissimum, quod ad sapientiam bene refertur. H Offeruntur enim ei mentes puritate sancta, tanquam aurum Arabicum splendore pulcherrimo rutilantes. Et adorabunt de ipso, hoc ad humanitatem ipsius constat referri, quando ore proprio quemadmodum oraretur instituit. Tota die, totius uite nostre tempus ostendit.


16 Erit firmamentum in terra: in summis montium superextolletur super Libanum + fructus eius .. Et florebunt de ciuitate sicut fenum terre.

C Firmamentum montium Christus est. Summa montium excellentiam significat prophetarum. H Superextolletur, scilicet gratia baptismi, super omnes  altitudines seculi, per quam peccata tolluntur. C Florebunt ergo de ciuitate iusti, id est de Ecclesia Dei, sicut fenum; cuius etas non comparatur sanctis, sed decora uiriditas. Et inspice quod dicit, de ciuitate florebunt, non in ciuitate, quia de ista ciuitate huius seculi laborando, in illa florebunt beatitudine sempiterna coronando.


17 Sit nomen eius ÷ benedictum .. in secula: Ante solem permanet nomen eius.

C Sit nomen eius, ac si diceret, in eternum glorificetur Deus, quoniam eternam gloriam prestaturus esse cognoscitur. Ante omnem creaturam nomen eius parmanere professus est , ne sanctum  Dei Filium, temporalem aliquis blasphema cogitatione sentiret. Nomen autem dictum est, quod notam rem faciat. Et hic solem, pro omnibus creaturis ponit, quoniam conspectibus nostris gratior illucescit, ubi et sugillantur philosophi, qui solem ponebant eternum.


18 Et benedicentur in ipso ÷ omnes tribus terre .. Omnes gentes magnificabunt eum.

C Et benedicentur in ipso, Domino uidelicet Iesu Christo. Cum dicit magnificabunt, laudabunt utique significat. Aliter enim magnificari non potest, cui omnes summitates deseruiunt.


19 Benedictus Dominus, Deus Isrel: Qui facit mirabilia solus.

C Deus Isrel, id est, Deus uniuerse terre benedicendus  semper est; qui facit mirabilia solus, quia nullo indiget adiutorio. Nam licet angeli et multi iusti faciant mirabilia, non soli tamen, sed adiuuante Domino perficiunt. H Debet uero bis poni Deus, quia et Trinitas in uersu ostenditur.


20 Et benedictum nomen maiestatis eius in eternum: Et replebitur maiestate eius omnis terra: fiat, fiat.

H Benedictum nomen est, scilicet quia de Christo Christiani sunt dicti, quod uocabulum totum orbem sacra ueneratione compleuit. Terram enim hic sanctos dicit, quia ipsius claritate replendi sunt. Optantis est dicere fiat, sed nimium desiderantis, ipsum repetere et dicere: fiat, fiat.



ORATIO EX PSAL. LXXI

 Nomen tuum, omnipotens Deus, ante cuncta secula benedictum inuocantes, oramus ut humiliato calumniatore, pacem populo iustitiamque largiri digneris. Per Dominum nostrum Iesum Christum etc.



PSALMUS LXXII.



ARGUMENTUM PSAL. LXXII.

C uox Prophete admirantis cur inimicis Dei et paganis prosperitas tanta eueniat.


Defecerunt laudes Dauid filii Iesse. TT. Psalmus Asaph.

H Defecerunt laudes Dauid filii Iesse, ad finem septuagesimi primi psalmi pertinet. Id uero quod sequitur, psalmus Asaph, initium sit sequentis. C Asaph uero synagoga interpretatur, qui ex typo  synagoge per totum loquitur psalmum. Defecerunt uero laudes Dauid, id est defecerunt immolationes pecudum et immolationes; nunc corporis et sanguinis Christi, sancta peragit Ecclesia.


1 Quam bonus Isrel Deus, His qui recto sunt corde!

C Bonus enim Deus, his qui recto sunt corde, id est, qui opera eius studio pietatis intelligunt. H Et eum uisuri sunt, sicut ait Dominus: Beati mundo corde, quoniam ipsi Deum uidebunt .


2 Mei autem pene moti sunt pedes: Pene effusi sunt gressus mei.

C Pes significat arbitrium mentis; hunc dicit pene fuisse commotum, quando a uero intellectu  eius animus discrepabat. Gressus significat actus humanos, qui prope effusi sunt, cum a uera cogitatione discrepare ceperunt.


3 Quia zelaui super iniquos: Pacem peccatorum uidens.

C Secuta est causa cur gressus eius uiderentur effundi, quia peccatoribus incongruum zelum adhibuit ut eos putaret felices, quos certum est eterna damnatione puniri. Pacem, inquit, peccatorum, que putatur, sed reuera non est pax. Nam cum peccatores uidentur locupletes, et nichil esse in mundo quod timeant, putantur habere pacem, sed pax ista cum conscientia semper litigat, et intrinsecus rixatur secumque decertat.


4 Quia non est respectus morti eorum:  Et firmamentum in plaga eorum.

C Adhuc dicit de prosperitatibus impiorum, quia non est respectus morti, id est quia mortem suam non preuident, ad emendandum se non conuertunt. Et firmamentum subaudiendum non est, quia si contingit eos prestringi aliqua aduersitate, non in eis uidetur diutina permanere tristitia, et ideo non statim ad medicum uerum recurrunt.


5 In labore hominum non sunt: Et cum hominibus non flagellabuntur.

C Homines, hic sanctos uiros intelligamus, qui et labores in hoc seculo sustinent, et diuersa flagella patiuntur, ut correcti ad Dominum redeant, hoc peccatoribus non prouenit, quod ad salutem datur deuotis, quia in hoc mundo congruas non recipiunt  ultiones.


6 Ideo tenuit eos superbia: Operti sunt iniquitate et impietate sua.

C Tenuit autem, dixit, id est quasi quibusdam apprehendit manibus eos superbia, ut euadere nequeant. Dicit quoque secundum aliam translationem, superbia eorum, quia reuera diaboli est, hoc facinus perpetrare. Operti sunt iniquitate, non dixit amicti sunt, sed operti, ut eos intelligamus totos esse demersos. Addidit impietate, que malorum omnium probatur extrema, iniquitas enim mediocris esse potest.


7 Prodiit quasi ex adipe iniquitas eorum: Transierunt in affectum cordis.

C Ex adipe procedit iniquitas, quando hi, qui affluentia  presentis seculi prestante Deo repleti sunt, in diuina detractione peccant. Pingue enim est peccatum, quod magis arbitrio quam necessitate committitur. Peccatores transierunt in affectum cordis, id est, errauerunt, quando insensatis idolis seruiebant. H uel in affectum, id est concupiscentiam, ut suam non Dei facerent uoluntatem.


8 Cogitauerunt et locuti sunt nequitiam: Iniquitatem in excelso locuti sunt.

C Duplex malum est nequitiam cogitare, eamque tanquam bonum aliquod palam proferre. Iniquitatem in excelso locuti sunt, hoc est quod mens perfida parturiebat, ut contra auctorem suum blasphema uerba loqueretur.


9  Posuerunt in celum os suum: Et lingua eorum transiuit in terra.

C Ponit in celum os suum, qui Iouem, Mercurium ceteraque portenta, Deo putat esse similia. Et lingua eorum transiuit in terra, qui ultra quam decet loquuntur, et, dum sunt ipsi fragiles, tenere se immmortales estimant dignitates; uel qui Deum peccata non punire putant. H Aut qui per superbiam scientie locuti sunt contra Habitatorem celi; illi posuerunt in celum os suum, sed humiliatum est iniquum eloquium eorum usque in terram, et pertransiit, quia firmam stationem non habuit.


10 Ideo conuertetur populus meus hic: Et dies pleni inuenientur in eis.

C Congruum est illos populos hic aduertere, qui  aliquando in accepta Dei lege manserunt, sed per uaria desideria dispersi, iterum uero correcti, ad Dei precepta redierunt. Dies pleni sunt, quando Christus Dominus in plenitudine temporis aduenire dignatus est. H uel de quibuslibet bonis loquitur, qui uisis his que dicta sunt, plus ad Deum conuertuntur.


11 Et dixerunt: Quomodo scit Deus: Et si est scientia in Excelso?

H Ignorant enim peccatores Deum omnia posse cognoscere, nescientes, miseri, quia nichil ab eius oculis absconditur.


12 Ecce ipsi peccatores et abundantes in seculo: Obtinuerunt diuitias.

H Ecce ipsi peccatores, abundantes diuitiis seculi,  perdiderunt dona paradisi. C Putabant insipientes Deum nescire quod agebant mali, ex eo quia peccatores diuitias possidebant, et iusti non; quasi iustis et fidelibus talia sit pollicitus, et non magis pauperes in mundo esse uoluerit quibus celorum regna promisit.


13 Et ÷ dixi .. Ergo sine causa iustificaui cor meum. Et laui inter innocentes manus meas.

C uox anime fluctuantis et anxie de prosperitate peccatorum, et affluentia eorum. Iustificatio est cordis; cogitationes munde, ablutio manuum, opera rectitudinis. Causa autem a casu dicta est, que sepe bona sit, sepe mala; quod genus cause anceps dicitur, quoniam dubius est animus quid sequatur.


14  Et fui flagellatus tota die: Et castigatio mea in matutinis?

C Anima estuans, adhuc de tribulatione sua loquitur, quam in presenti seculo, uelut tota die sustinuit, quasi irrite sustinuerit, dum diuitias seculi  non obtinuerit.


15 Si dicebam: Narrabo sic: Ecce nationem filiorum tuorum reprobaui.

H Sensus iste est, ac si dicat anima: Dum me accuso in orationibus matutinis, si uoluero taliter dicere, et sic Dei occulta rimari, incipio a filiis tuis alienus fieri, qui per meam predicationem tui filii facti sunt. A uel reprobaui nationem filiorum tuorum, id est, omnium patriarcharum, prophetarum  et sanctorum, qui dixerunt et scripserunt te humana curare et iustum esse in premiis.


16 Et existimabam ut cognoscerem: Hoc labor est ante me.

H Hic propheta loquitur: Existimabam, id est perscrutatus sum cuncta, et quamuis laboriose, existimaui tamen cum Apostolo, quod non sunt condigne passiones huius temporis ad futuram gloriam . C uel prius existimaui me intelligere, cum stulte cogitarem, sed nunc illuminatus uideo esse laborem magnum scrutari cur Deus ista permittat.


17 Donec intrem in sanctuarium Dei: ÷ Et .. intelligam in nouissimis eorum. Diapsalma.

C Sanctuarium Dei est lex Dei, quod contuetur  ut intelligeret nouissima peccatorum, quoniam in futuro iudicio felicitas humana damnabitur, que hic ad tempus florere monstratur. Ex istis nouissimis questio soluta est, cur malos florere hic Deus permittat, et iustos uexari in paucis, in nouissimo euo optime disponi premio.


18 uerumtamen propter dolos posuisti eis: Deiecisti eos dum alleuarentur.

A uerumtamen propter dolos, hoc est quia dolum faciunt, dolum patiantur, ut decepti, terrena eligant et relinquant eterna. Quod contingit cum traduntur reprobi in desideria cordis , ut faciant que non conueniunt. C Quorum eleuatio, deiectio est, quo enim celsius ruinosa conscendunt, eo ipso periculosius ruunt, sic enim efferri; iam cadere  est.


19 Quomodo facti sunt in desolationem? subito defecerunt: Perierunt propter iniquitatem suam.

C Quomodo, admirantis est uox, ut subito desolatus appareat, qui tanta felicitate pollebat. Exponit etiam modum desolationis, quia subito defecerunt; quod significat repentine mortis aduentum. Perierunt, quia mali sic in hoc seculo deficiunt, ut iterum perpetua clade moriantur.


20 uelut somnium surgentium: Domine, in ciuitate tua imaginem ipsorum ad nichilum rediges.

C Pulchra comparatione talem dicit esse felicitatem malorum quale somnium euigilantium. Sic enim  iam mortui diuitias possidere non possunt, sicut euigilantes sua gaudia perdiderunt. Perit quoque imago peccatorum, quando se eis ipsa ueritas alienata subtraxerit in celesti Hierusalem; ibi enim eorum effigies non uidebitur, qui in gehenne sequestrationem mittendi sunt.


21 Quia inflammatum est cor meum: et renes mei commutati sunt: Et ego ad nichilum redactus sum et nesciui.

H Christus Dominus nunc loquitur, quia inflammatum, etc. Inflammatum est enim cor Christi, ut faciat uoluntatem Patris. Renes commutati sunt, ne mihi preualeret ulla inquinatio cogitationis humane. Humiliatum quoque se dicit, ut monstraret se esse  uerum hominem. Ignorasse uero se dicit, quia peccatores et peccata ignorat, qui nulla ignoratione fallitur. C uel loquitur idem zelator qui doluit super temporali abundantia malorum, ponens causam cur imago eorum ad nichil redigatur, quia inflammatum est cor meum noxia inuidentia per eos, id est, ipsi bonos faciunt peccare, ut quandoque dubitent de diuina prouidentia, et renes, id est, mentis constantia bonorum, mouetur ad querendum temporalia pro suis laboribus, quibus debentur eterna, et ita ad nichil, id est, peccatum redactus sum, etc.


22 Ut iumentum factus sum apud te: Et ego semper tecum.

H Ut iumentum factus sum dicit Christus, portans in carne peccata populi, et ego semper tecum, ut  est illud, ego in te et tu in me. C uel ille loquitur cuius pene moti sunt pedes. Qui iure iumentum se dicit, quoniam carnalis emulatio eum, quasi animal irrationabile, insidebat super prosperitate malorum: et tamen adhuc tecum sum in fide licet peccator.


23 Tenuisti manum dexteram meam: ÷ et .. in uoluntate tua deduxisti me: Et cum gloria suscepisti me.

H. Tenuit dexteram Pater Filio, eo descendente in infernum, quia sinistra diaboli aduersabatur ei in terris. Deduxit in uoluntate resurgentem, suscepit in gloria ad celos redeuntem. C uel, per manum dexteram remissio peccatorum accipitur et  fidei uirtus et celestium desiderium, et gratuita uoluntate non meis meritis deduxisti me, et naturam meam incarnatione tua gloriose suscepisti ad dexteram Patris.


24 Quid enim mihi est in celo. Et a te quid uolui super terram?

H Quid enim mihi est, id est, ad comparationem celestis gratie, quam electis tuis preparasti, quam uilia et caduca sunt, que a te uoluit humana mens super terram? Aliter, neque in celo, neque in terra, alium preter te quesiui: a te impleta est uoluntas mea, ut mihi flectant omnia genua celestium, terrestrium et infernorum .


25 Defecit caro mea et cor meum: Deus cordis mei et pars mea Deus in eternum.

 H uox Ecclesie, C defecit, cor utique a mala cogitatione. Deus cordis, bonum intellectum significat, cum se errasse sentiebat. Illius hominis pars Deus est, qui se maiestati ipsius credulitate consociat: In eternum se ipsi adherere promisit, quod est perfectorum.


26 Quia ecce qui elongant se a te peribunt: Perdidisti omnem qui fornicatur abs te.

C Ipsi enim se elongauerunt ab eo, qui idolis seruiebant. Fornicari est a Deo, quando adulterinis cogitationibus ab eius casto amore deuiamus; et quidquid contra catholicam fidem creditur, pollutis sensibus fornicatur.


27  Mihi autem adherere Deo bonum est: Ponere in Domino Deo spem meam.

C Is enim diuinitati adheret, qui se illi uera fide atque operum probitate coniungit, et ponit spem suam semper in Deo, quia nichil potest esse beatius, quam illi omnia committere, qui nouit suis cultoribus profutura prestare.


28 Ut annuntiem omnes predicationes tuas: In portis filie Sion.

C Sion speculatio interpretatur. Istius ergo contemplationis filiam, catholicam constat esse Ecclesiam, ubi reuera laudes Domini reddit, qui pura mente crediderit. In portis, ipsum ingressum Christianitatis dicit, quando ad fidem ueram populus noue regenerationis adducitur.



ORATIO EX PSAL. LXXII.


Fac nos, Domine, tibi iugiter adherere, in te totam uirtutem spei nostre defigere, ut mereamur laudes tuas in portis eternalibus nuntiare. Per Dominum nostrum Iesum Christum, etc.



PSALMUS LXXIII.



ARGUMENTUM PSAL. LXXIII.

C Synagoga deplorat, cur sui traditi fuerint gentibus.


TT. Intellectus Asaph.

C Intellectus significat speculationem diuinam, quam psalmus iste denuntiat. Asaph interpretatur congregatio, que nunc uocatur Ecclesia.


1 Ut quid, Deus, repulisti in finem:  Iratus est furor tuus super oues pascue tue?

C Isrelitarum populus per totum loquitur psalmum, qui querebat territus, cur sanctuarium Domini passurum esset nefandissimam uastitatem. Repulisti, id est abiecisti, quasi alienos a tua defensione fecisti. In finem: captiuitatem significat, que fuerat sub tempore uespasiani et Titi. Oues dicit populum Iudeorum.


2 Memor esto congregationis tue: Quam possedisti ab initio.

C Congregatio Iudeorum uehementer preualuit: cum eos sub Aegypti populo crescere faciebat. Ab initio dicit fidei, scilicet culture tradite, quam per Moysen accepit populus Hebreus.


3 Redemisti uirgam hereditatis tue:  Mons Sion in quo habitasti ÷ in eo ...

C Hereditas fuit Dei populus Iudeorum, quandiu ei puro animo seruiebat: hanc hereditatem appellauit et uirgam, propter Moysen famulum eius, qui per uirgam pro populo magnalia fecit. Per montem Sion, Hierosolymam significat ciuitatem, in qua Isreliticus populus habitabat.


4 Leua manus tuas in superbias eorum in finem: Quanta malignatus est inimicus in sancto.

C Eleuata est ergo in ipsis populis potentia Dei: quando superbiam eorum gratia humilitatis commutauit: perducens eos in finem, id est in Dominum Saluatorem. Inimicus: significat populum Romanorum, qui in illo tempore insignis idolorum cultor habebatur,  qui malignatus est in locis sanctis Hierusalem, quando sacerdotes totaque ministeria templi in predam missa patuerunt, cunctaque gens Iudeorum, aut gladio subiacuit, aut captiuitati subiugata fuit.


5 Et gloriati sunt qui oderunt te: In medio solemnitatis tue.

H Gloriantur peccatores, cum instinctu diaboli ex Dei odio, sanctos martyres penis affligunt. C uel gloriati sunt Romani, dum etiam in templo Dei in Hierusalem sacrilegium committerent.


6 Posuerunt signa sua ÷ signa .. et non cognouerunt: Sicut in exitu super summum.

 C Posuit Romanus exercitus signa, scilicet aquilas, dracones, ceteraque quibus in prelio uti solebat. Addit signa, ut ipsa repetitio commoueret iudicem ad uindictam celerem, et non cognouerunt, quod si cognouissent, tibi utique sacrificarent, et non elegissent ad demonum redire culturas. Et signa sua super summum, in tuo templo sancto posuisse memorantur, quemadmodum solent principum statue: in plateis per loca edita collocari, ut memoria uiantium instruatur uisis talibus.


7 Quasi in silua lignorum securibus exciderunt ianuas eius in idipsum: In securi et ascia deiecerunt ÷ eam ..

C Ianua enim a Iano dicta est, quod per ipsum anni  preberetur ingressus.  Ergo ut ciuitatem illam, in modum siluarum ostenderet funditus esse uastatam, per hec instrumenta fabrilia dicit esse deiectam. Eius uero: templi intellige.


8 Incenderunt igni sanctuarium tuum: In terra polluerunt tabernaculum nominis tui.

C Crescit dolor: ubi calamitas euersionis augetur. Sanctuarium illud: templum fuit quod Salomon mirabili edificatione construxit. Istud enim templum, quod uisitabat uirtus celestis: manus polluit uastatoris, et usque ad terram culmina deduxit: que ad laudem Domini probabantur esse constructa. Crescit autem hic atrocitas facti in narratione prophete, ut tam immaniter excidentibus et uastantibus debeat ab omnipotenti iudice obuiari.


9  Dixerunt in corde suo cognatio eorum simul: ÷ Quiescere .. faciamus omnes dies festos Dei a terra.

C Hic uerba referuntur irascentium Iudeorum: quoniam uiderunt sanctam ciuitatem, et Dei sanctuaria diruta, furiose et insipienter dixerunt: Abiiciamus legem Dei; et ne pauci uiderentur esse, dixit cognatio eorum simul. Et mala superius enumerata potuissent Domini misericordiam commouere, nisi adhuc in Iudeis fuisset obstinata superbia. Ideo et impenitenti cordi merito non fuit calamitas abstracta, quoniam a blasphemiis eorum animus non recessit, etiam in penis.


10  Signa nostra non uidimus: iam non est propheta: Et nos non cognoscet amplius

C Adhuc ista uerba sunt desperantium Iudeorum, dicentium signa, que patribus eorum fuerunt collata, semetipsos non uidisse in illis calamitatibus, ac prophetas, de quibus instruerentur, non habuisse, et ideo se a Deo fuisse derelictos.


11 Usquequo, Deus, improperabit inimicus: Irritat aduersarius nomen tuum in finem?

H Facta sunt hec, que iam narrata sunt, secundum historiam, cum Nabuchodonosor abduxit Iudeos in Babylonem, uel cum Titus et uespasianus succensa ciuitate multos perimerunt. C Irritat, a canibus tractum est, quorum latratibus, id est littera plurimum sonat. De Iudeis itaque ex impatientia contra  Dominum loquentibus querit. Quandiu ita eos improperare sinis? quandiu inimicum et aduersarium illum tibi populum non conuertis ad confessionem ueram laudis tue? In finem, scilicet mundi, quando gens illa conuertetur.


12 Ut quid auertis manum tuam et dexteram tuam: De medio sinu tuo in finem?

Spiritualiter hic Ecclesia Deum Patrem deprecatur de unigenito Filio, qui in sinu Patris est, qui et dextera appellatur, et manus, ne tardet eum transmittere in terris. H C Tunc autem auertere manum dicitur, cum nos peccare sinit. C Tunc uero conuertit manum, cum peccata hic corrigit. H Sinus autem Dei, sanctuarium eius est, templum eius, uel eius custodia. C uel ad litteram. cur a sinu, id est Iudeis  auertis manum, id est Christum, usque ad finem seculi? quando iterum ad sinum tuum conuertis manum, id est Iudeos conuertes ad Christum.


13 Deus autem rex noster ante secula: Operatus ÷ est .. salutem in medio terre.

C Secula autem dicta sunt, quod in se reuoluant tempora. Ne crederet quis temporalem Dominum, ideo dicit eum esse regem ante secula. In medio terre, id est hominum qui terre nomine significantur; cunctis, scilicet cernentibus populis, operatus est salutem humani generis; H uel, in Iudea, que medium terre dicitur.


14 Aut confirmasti in uirtute tua mare: Contribulasti capita draconum in aquis.

C Ostendit nunc eumdem Saluatorem esse eum  qui quondam fecit mirabilia. Confirmauit enim liquidas Rubri maris abyssos, quando in duobus lateribus ita est defixum, ut mare nauigerum iter faceret esse terrenum. Capita draconum, superbia demoniorum, que perducuntur ad nichilum, quando animas quas illi inquinabant fons salutaris emundat baptismi. In hoc enim uersu mysterium iam dicti miraculi exponit; significabat enim transitus maris Rubri baptismum et diaboli uictoriam. Unde in aquis, scilicet baptismi, intellige


15 Tu confregisti capita draconis: Dedisti eum escam populis Aethiopum.

C Confractum est caput draconis, id est Satan, quando superbia eius de celo deiecta est, et quando  uitia in baptismo sunt exstincta. Aethiopes, peccatores aduertimus, qui ad Dominum conuersi escam ceperunt habere diabolum, quia a Christianis detractionum morsibus comeditur. H Siue ut ab his comminueretur per signum crucis, quos prius deuorauerat in suasionibus uanis.


16 Tu dirupisti fontes et torrentes: + Tu siccasti fluuios Etham ...

C Fontes, dixit peccatores, quorum mala iugiter influunt; torrentes, qui subito suscitati, rapide peccando irruunt in bonos: Hos disrupit Deus cum a famulatione diaboli diuisit. Etham, fortis interpretatur, et significat diabolum, cuius flumina, id est, eius doctrinam exsiccauit Deus, et ad nichilum redegit.


17  Tuus est dies, et tua est nox: Tu fabricatus es auroram et solem.

H Tuus est dies, id est claritas Euangelii, et nox, id est obscuritas legis, quia te utraque pronuntiant. Auroram, id est illum hominem, per quem sedentes in tenebris lucem uiderunt. Lunam uero Ecclesiam dicit, que in obscuritatibus seculi lucet.


18 Tu fecisti omnes terminos terre: Aestatem et uer tu psalmasti ea.

H Terminos terre, apostolos et prophetas dicimus. H uer, significat iustos, qui in hoc seculo bonis operibus florent; per estatem fructum laboris sui percipiunt. C uel, uer confessores, qui equabili deuotione et mansuetudine temperati Domino seruiunt. Aestas, uero eos qui martyrii calore feruent.


19  Memor esto huius: inimicus improperauit Domino: Et populus insipiens incitauit nomen tuum.

H Memor esto, scilicet martyrum qui ab amore nominis tui talia patiuntur. Inimicus diabolus. Populus insipiens, id est gentilis uel heretici, qui incitant semper nomen Domini. C uel, inimicus, intelligitur Iudeorum popuplus, qui et insipiens recte dicitur, dum dies festos et legem Dei sui a terra quiescere uolebant facere, et talia dicerent quibus Deum incitarent.


20 Ne tradas bestiis animam confitentem tibi: Et animas pauperum tuorum ne obliuiscaris in finem.

C Supplicat enim uir sanctus, quod sciebat de  Iudeis deuotis esse uenturum, ut non tradat animas fidelium, ne diabolus ad sua uota perueniat. Bestias posuit diabolum cum ministris. Pauperes sunt, qui se ad humilitatem sanctissimam hic contulerunt, ut illic diuites fiant.


21 Respice in testamentum tuum: Quia repleti sunt qui obscurati sunt terre domibus iniquitatum.

C Respice, dixit, ut digneris implere que cognosceris ante promisisse, quia repleti sunt, scilicet peccatores, qui ignorantie obscuritate dimersi sunt, quoniam lumen sapientie perdiderunt. Repleti sunt autem terre domorum iniquitatum, siue terre domibus iniquitatum, A id est terrenis desideriis  de domo iniquitatum, id est conscientia iniqua; domus enim iniquitatum, id est conscientie male, obscure, sunt terrenis desideriis et replete malitia.


22 Ne auertatur humilis factus confusus: Pauper et inops laudabunt nomen tuum.

C Rogat Propheta non debere confundi humiles, qui Deum iugiter laudant; pauper Dei dicitur hic, et diues seculi nuncupatur: iste est regis eterni, ille temporis fugitiui. Iste Dei pauper, et cum uidetur silere, Deum laudat; ille diues seculi superbus, mutus est quamuis psallat.


23 Exsurge Deus, iudica causam tuam: Memor esto improperiorum tuorum eorum que  ab insipiente sunt tota die.

H Exsurge, Deus, iudica causam pro his improperiis, que uel tu sustinuisti pro nobis, uel nunc Ecclesia sustinet. Memor esto, ut in iudicio confundantur, qui tibi uel tuis semper improperabant. C uel, Deus iudicat causam suam, dum errantes conuertens facit errorem suum cognoscere et illud predicare quod prius abnuebant. Et ad litteram, illorum improperiorum supradictorum: Iam non est propheta, etc., que ab insipiente populo dicta sunt, memor esto.


24 Ne obliuiscaris uoces inimicorum tuorum: Superbia eorum qui te oderunt ascendit semper.

C Ne obliuiscaris, scilicet in damnatione perpetua,  uoces obstinatorum. C uel, qui in presentibus pressuris te inuocant, consolentur propter uoces persequentium. C Superbia est enim, quam Dominus spiritualiter odit, per quam et angelus corruit, et primi hominis beatitudo discessit. Et hoc congrue de Romanis accipimus, qui superbia elati super templum Dei uexilla erigebant et ipsum incenderunt.



ORATIO EX PSAL LXXIII.

Creator omnium elementorum, Domine, ante secula rex eterne, memento gregis tui, quem effusione cruoris proprii redemisti atque omnium te querentium uoces propitiatus exaudi. Per Dominum nostrum Iesum, etc.



PSALMUS LXXIu.



ARGUMENTUM PSAL. LXXIu.


C uox fidelium Iudeorum, qui Christi mirabilia narrare se profitentur, et de Christi futuro iudicio.


TT. In finem ne corrumpas. Psalmus Asaph cantici.

C Asaph synogoga interpretatur, id est congregatio que ex Iudeis credidit, non que obstinata permansit. Iste Asaph hic admonet populum Iudeorum ne fidem suam corrumpat in finem, id est in Christum. Psalmum uero cantici diximus esse, cum res actuales spirituali contemplatione discernimus.


1  Confitebimur tibi, Deus, confitebimur: Et inuocabimus nomen tuum.


2 Narrabimus mirabilia tua: Cum accepero tempus ego iustitias iudicabo.

C Erupit populus Iudaicus in uocem confessionis. Sequitur iterum: confitebimur, ista repetitio soliditatem promissionis testatur. Deo enim frequentata confessio non parturit periculum, sed salutem, quamuis terreno iudici uel semel confiteri crimina, plerumque mortem generet. Est autem confiteri multorum confessione aliquid profiteri.

C Introducta est uox fidelium, qui pura mente Deo merentur seruire. Mutatio persone deinde est; loquitur enim Deus: cum accepero tempus, scilicet per id quod factus est homo, se iustitiam iudicaturum,  ut compuncta corda mortalia ante tempus iudicii se precarentur absolui, ne in futuro duram sententiam iudicis sustinerent. H Nunc non est iudex, sed erit. Si enim esset nunc iudex, peccatores non erigerentur, et in seculo non obtinerent diuitias.


3 Liquefacta est terra et omnes qui habitant in ea: Ego confirmaui columnas eius. Diapsal.

C Dominus dicit, ante aduentum suum, esse terram liquefactam, id est, genus humanum, ab illa soliditate ueritatis in peccatorum labem resolutum esse, nefandis Idolis seruiendo. Columnas apostolos dicit qui confirmati sunt in resurrectione Christi, quoniam in passione eius nutauerunt.


4 Dixi iniquis: Nolite inique agere:  Et delinquentibus: Nolite exaltare cornu.

C Dixit enim per prophetas et apostolos monita ueritatis, ne scelerati male agerent. Delinquentes sunt, qui de propria iustitia presumentes, et exaltantes se in superbia, collum suum submitti iugo Christi contemnunt. uel cornu exaltant, qui se in peccatis excusant, modo diabolum arguentes, modo alium incusantes suasorem.


5 Nolite extollere in altum cornu uestrum: ÷ Nolite .. loqui aduersus Deum iniquitatem.

C Ille quoque in altum erigit cornu, qui contra Deum  remurmurat. Loquitur autem contra Deum iniquitatem, quando aliquis se sic estimat constitutum a Deo, ut peccata minime declinare potuisset, dicens non culpa sua, sed necessitate  ad aliquod se flagitium peruenisse quod propria uoluntate peccauit.


6 Quia neque ab oriente neque ab occidente neque a desertis montibus: Quoniam Deus iudex est.

C Neque ab oriente, etc., addendum: Dominus deest, ut te non possit agnoscere. Orientem dicit, homines diuina claritate conspicuos; occidentem, peccatores quibus adhuc lumen ueritatis absconditur; desertos montes, falsos predicatores, id est, hereticos. Ergo cum his omnibus Deus presens esse et cognitor et iudex iustus monstratur, ne quisquam presumat facere quod eum possit in futuro iudicio damnare


7  Hunc humiliat et hunc exaltat: Quia calix in manu Domini uini meri plenus misto.

C Humiliat utique superbum, exaltat humilem, quia ille in se, iste in Deum confidit. H Calix uero retributio est; plenus uini meri, id est ueritate, quoniam in die iudicii unicuique propinabitur quod meretur; mistus est autem misericordia et iudicio.


8 Et inclinauit ex hoc ÷ in hoc .. uerumtamen fex eius non est exinanita: Bibent omnes peccatores terre.

C Hic duos populos significat, Iudeorum et gentium, quoniam tulit ex ore non credentium Iudeorum. Quod potandum inclinauit conuersis populis gentium; feces enim hic non sordes, sed ultimam  fidem debemus accipere, quando Iudei cum aliis peccatoribus credere meruerint; multi uero peccatores in sua obstinatione mansuri sunt.


9 Ego autem annuntiabo in seculum: Cantabo Deo Iacob.

C uox Ecclesie de futuro iudicio in Deum gloriantis. Cantat Deo Iacob, dum psalmodiam dicit Ecclesia.


10 Et omnia cornua peccatorum confringam: Et exaltabuntur cornua iusti.

C Cornua peccatorum sunt regna superborum, et omnis eorum potestas, et iactantia in futuro iudicio conterenda. Cornua uero iusti, munera sunt futuri iudicii, que reuera firmiter eriguntur, quoniam in eterna pulchritudine permanebunt.



ORATIO EX PSAL. LXXIu.


Pastor bone, qui propter mortalium ouium redemptionem hausisti calicem passionis, nomen tuum supplices inuocamus, ut nos super columnas sapientie stabiliter septiformis Spiritus sanctificatione confirmes. Qui cum Patre, etc.



PSALMUS LXXu.



ARGUMENTUM PSAL. LXXu.

C uox Ecclesie, hortantis ut Deo potenti fidelis anima munera offerat.


TT. In finem in laudibus psalmus Asaph canticum ÷ ad Assyrios ...

C Nota sunt uerba istius tituli, sed de Assyriis dicemus. Qui interpretantur dirigentes; qui designant Iudeos fideles; qui iam docti regulis fidei  rectis semitis ambulare contendunt. Hos alloquitur Asaph, laudem Dei mirabiliter decantans.


1 Notus in Iudea Deus: In Isrel magnum nomen eius.

C Iudea enim confitens interpretatur, credens in illum regem, qui per Mariam uirginem ex tribu uenit Iuda; Isrel, uir uidens Deum interpretatur. Et ad illos loquitur qui uero lumine radiati a perfidorum iniquitate discreti sunt, et nomen Domini puro corde confitentur, non ad eos qui in perfidia manent, solo nomine Iudeos et Isrel.


2 Et factus est in pace locus eius: Et habitatio eius in Sion.

C Ille enim pacem habere probat cum Domino,  qui sequitur iussa dominantis; pax enim uera est concordiam habere cum moribus propriis et litigare cum uitiis. Sion speculatio interpretatur, per quam Deus fidelium corde prospicitur. Nam et ipse mons fit Sion qui eum meruerit sincera mente conspicere.


3 Ibi confregit potentias arcuum: Scutum et gladium et bellum. Diapsalma.

C Ibi, in illa scilicet pace, ubi Dominus pacis habitare dignatur; istic ista franguntur. Potentia arcuum, significat malitiam superborum. Scutum, hic significat concertationes diabolica fraude presumptas; gladius, manifesta uulnera, bellum monstratur esse paci contrarium. Hec omnia fracta erunt, ueniente auctore pacis.


4  Illuminans tu mirabiliter a montibus eternis: Turbati sunt ÷ omnes .. insipientes corde.

C Illuminare dixit Dominum per eternos montes, quia ipse per prophetas atque apostolos dedit Christianum populum eorum predicatione illuminari. Dicuntur autem illi montes eterni, quia perpetua et incommutabili sublimitate consistunt. Turbatos dicit insipientes, quoniam recedentes a uero lumine tenebrosa mundi desideria secuti sunt, et unde iusti sunt illuminati, inde isti sunt turbati.


5 Dormierunt somnium suum: et nichil inuenerunt omnes uiri Diuitiarum in manibus suis.

C Dormierunt tanquam uigilantes habentes somnium  in bonis actibus. Nihilque in manibus suis inueniuntur habuisse in futuro, qui diuitias suas hic relinquunt, quas erogare pro se debuerunt.


6 Ab increpatione tua, Deus Iacob: Dormitauerunt qui ascenderunt equos.

C Dormitasse dicit incredulos, qui sancta monita Domini  audire contempserunt. Ipsi ascenderunt equos, quia in superbia eleuati per illecebras istius mundi uagantur, quasi equis currentibus insiderent.


7 Tu terribilis es et quis resistet tibi? Extunc ira tua.

Terribilem dicit esse Christum in illo iudicio, quando in sede sue maiestatis apparebit, ubi nemo potest reproborum resistere, ubi cognoscunt Dominum  omnia scelerata damnare. Extunc dicit, id est tempore iudicii, que etiam dies ire dicitur : quia nichil ulterius per patientiam dissimulabitur, quando iam in impios uindicatur.


8 De celo auditum fecisti iudicium: Terra tremuit et quieuit.

De celo Deus Pater iudicium auditum fecit, quando Filium suum propter redemptionem humani generis in mundum misit. Terra tremuit, quia peccatores in aduentu eius perterriti, pro peccatis suis penitentiam egerunt, et de futuro a prauis operibus quieuerunt. C uel, in extremo iudicio de celo Christus ueniens auditum fecit, id est faciet iudicium.


9  Cum exsurgeret in iudicium Deus: Ut saluos faceret omnes mansuetos terre. ÷ Diapsal ...

C Exsurgere tractum est a iudicibus mundi, qui, quando aliquid cum seueritate censuerint, dicuntur exsurgere, quia commoti uidentur commissa crimina uindicare. Mansueti terre, sunt qui nullis uitiis istius mundi inflammantur.


10 Quoniam cogitatio hominis confitebitur tibi: Et reliquie cogitationis diem festum agent tibi.

C Cogitatio nostra confitetur Domino, quando peccata preterita satisfactione damnauerit. Reliquie cogitationum sunt, post effusas lacrymas, preteritorum criminum recordata pernicies et lamentatio. Hec agit diem festum Deo, quando se ab illo interitu  peccatorum sentit esse liberatum.


11 uouete et reddite Domino Deo uestro: Omnes qui in circuitu eius sunt, offerent munera.


12 Terribili et ei qui aufert spiritum principum. Terribili apud reges terre.

C Sunt quedam que, nisi uoueamus, implere nulla lege constringimur, ut uirginitatem seruare, eremum petere, quotidie ieiunare; sed, cum promissa fuerint, iubet esse reddenda Deo. In circuitu quippe res agitur, cum munera fidelium sacris altaribus offeruntur, hoc est circumeundo altare offeruntur.

C Terribilis, dicitur Deus non reprobis, nam si Deum metuerent uitam emendarent, sed deuotis est terribilis et suauis. Qui aufert spiritum, scilicet  superbie uel tumoris, utique ab illis regibus, qui corpus suum regere ac moderari Dei munere meruerunt, id est illi uouete et reddite, qui principum spiritum auferens, scilicet superbie, dat illis principibus elatis humilem spiritum, ut deinceps contremiscant ad sermones Dei, et sint uere reges terre, id est corporis sui et aliorum; uel etiam reprobis terribilis in iudicio, quando piis dulcis erit.



ORATIO EX PSAL. LXXu.

Cogitationibus te confitentibus effectum largire, terribilis Deus, ut a montibus eternis illuminati, dum resurrectionis tue gloriam suscipimus, futuri iudicii ignominia careamus. Qui cum Patre, etc.



PSALMUS LXXuI.



ARGUMENTUM PSAL. LXXuI.


C Psalmus hic ad fidelium congregationem pertinet, que uitia huius seculi transiliens, ad illum finem peruenit cui nichil potest simile reperiri.


TT. In finem pro Idithun ÷ psalmus Asaph ...


1 uoce mea ad Dominum clamaui: uoce mea ad Deum et intendit mihi.

C Ille enim tantum clamat ad Deum, qui talia eum petit qualia se fidelibus daturum pollicetur. Nam qui eum pro rebus transitoriis rogat, non ad Deum clamare cognoscitur, quamuis ipsum petere uideatur. Et intendit mihi, illius quippe intendere, liberare est, et tam magna conferre qualia non preualet auidus precator expetere.


2  In die tribulationis mee Deum exquisiui, manibus meis nocte contra eum: Et non sum deceptus.

H Ista sententia talis est, ac si diceret: Filium perdidi, pauper factus sum, incensa est domus mea, non quero illud quod perdidi, sed Dominum quero; si illum inuenio, in ipso omnia habeo. C Manibus, operibus dicit bonis; nocte, mundi huius significat uitam. Ille reuera non decipitur, cui promissa Dei complentur. H. uel, non sum deceptus ab insidiis diaboli; et uide. Iste in tribulatione Deum manibus querit; nos, quando tribulamur, nichil aliud nisi de tribulatione cogitamus et conquerimur.


3 Renuit consolari anima mea: memor fui Dei et delectatus sum:  Et exercitatus sum et defecit spiritus meus. Diapsalma.

C Consolari noluit in presenti de rebus transitoriis et caducis, ut eternam consolationem acciperet in futuro. Delectatus sum. Nam cum Dei memores sumus, totius suauitatis munere replemur: Quod his euenit qui transitoriis nolunt consolari. Exercitatum se dicit in illa contemplatione diuina: cum tractaret quali sapientia Deus cuncta disponat, defecit spiritus in ipsa consideratione tali, tam innumerabilia opera Dei, tam ingentia comprehendere non ualens.


4 Anticipauerunt uigilias oculi mei: Turbatus sum et non sum locutus.

 H Anticipauerunt, id est antequam aliquis uigilaret ego uigilabam. Ergo monachus qui non uigilat, hunc uersum non potest dicere: turbatus sum quasi homo; non sum locutus, ut Christianum decet; iracundiam in corde habui, sed eam in uerbo non protuli. H uel, turbatus sum, recordatione peccantium pro quibus crucior condolens. Et ideo causam turbationis subiungit:


5 Cogitaui dies antiquos Et annos eternos ÷ in mente habui ...

C Cogitaui dies antiquos, Ade uidelicet, quibus humanum genus peccatis tenebatur obnoxium. Et annos eternos, quia sicut isti dies antiqui, in quibus sumus, momento pereunt, sic futuri dies et  anni in celo perenni longeuitate consistunt. In istis mors dominatur; in illis uita regnat perpetua.


6 Et meditatus sum nocte cum corde meo: ÷ Et .. exercitabar et scobebam spiritum meum.

C Meditatur etiam cum corde suo, qui animam facit suam aliquid cum ratione tractare. Exercemur uero, quando per cogitationes innumeras estuamus. H Scobebam spiritum, hoc est fodiebam quasi agrum, ut ibi mitterem semen doctrine Dei. Et ita dicit etiam in epistola ad Sunniam et Fretulam Hieronymus, dicendum esse et scribendum esse, scilicet scobebam, id est scrutabar et fodiebam, quasi qui in agro herbas querit.


7  Nunquid in eternum proiiciet Deus: ÷ Et .. non apponet ut complacitior sit adhuc?

C Nunquid proficiet, scilicet genus humanum, ut non aduentus sui miseratione ipsum adiuuet. Istud nunquid non est negantis sed affirmantis; apponet enim, id est prestabit ut ei beneplacitum sit humanum genus. Adhuc exspectantis est non dolentis. H Hec erat tota cogitatio mea: Deus hominem fecit, et uitam promisit ei eternam; quomodo ergo de paradiso est eiectus, ut non adiiciat ut ei placeat adhuc?


8 Aut in finem misericordiam suam abscidet: A generatione in generationem?

C Misericordia Dei est quod de Maria uirgine nasci dignatus est. Hanc Dominus non abscidit a generatione,  Iudaica uidelicet, in generationem gentium, H id est, nec a Iudeis, nec a gentibus abscidit. C In finem uero significat plenitudinem temporis, de quo Ioannes ait: Filioli, nouissima hora est .


9 Aut obliuiscetur misereri Deus? Aut continebit in ira sua misericordias suas? Diapsalma.

C Hinc pronuntiabat misereri Deum, quia eius preuidebat aduentum. Non etiam in ira continebit Deus misericordiam suam, sed in misericordia sua ab ira se potius abstinebit.


10 Ut dixi: Nunc cepi: Hec mutatio dextere Excelsi.

 C Dicit etiam: nunc cepi, scilicet sapere uel intelligere, et quid sit illud quod nunc cepit exponit, quia hoc cepi intelligere quod sanctam commutationem dextera Domini, id est Christus consueuit in nobis operari, ut de conditione seculi commutati, mereamur eius filii nuncupari. H uel hec mutatio, quod iuste perdito pie miseretur.


11 Memor fui operum Domini: Quia memor ero ab initio mirabilium tuorum.

H Memor fui operum Dei que fecerat Moysi, uel aliis sanctis. C Memor ero ab initio quod fecit Adam ad imaginem suam, deinde quod oblationem Abel iusti susceperat, et quod in arca Ne diuersi generis animalia in mysterio Ecclesie saluauit, quod typum aduentus sui in Isaac oblatione celesti pietate monstrauit,  et similia que ab initio mirabilia fuerunt, in quibus tamen omnibus Dei misericordia homini ostenditur.


12 Et meditabor in omnibus operibus tuis: Et adinuentionibus tuis exercebor.

H Tota mea cogitatio de uirtutibus tuis est, et exercebor, C id est, in preceptis tuis salutaribus humili deuotione uersabor, uel meditabor in omnibus operibus, id est Scripturis diuinis.


13 Deus in sancto uia tua: quis Deus magnus sicut Deus ÷ noster ..? Tu es Deus qui facis mirabilia.


14 Notam fecisti in populis uirtutem tuam: redemisti in brachio ÷ tuo populum tuum ...  Filios Iacob et Ioseph. Diapsalma.

C Sanctus, Christus est Dominus, idem ipse est uia; qui iuste dicitur uia Patris, quia per ipsum quemadmodum Trinitas colitur accipimus. Dicit enim: Ite, baptisate omnes gentes in nomine Patris et Filii et Spiritus sancti . H Dii dicuntur sancti secundum gratiam, tu uero naturaliter Deus es, et tu etiam ex natura solus facis mirabilia quotidie. Deus facit mirabilia, ut in latrone; heri latro, hodie Christianus. Alius heri fornicator, hodie continens; heri rapiebas aliena, hodie tua porrigis.

C Notam fecisti, scilicet cum in hunc mundum misisti Dominum Saluatorem, qui Dei uirtus et Dei sapientia est ; et notus tantum corpore  infidelibus populis, fidelibus autem et diuinitate, ut est; Beati mundo corde. H C Redemit in brachio, id est in Filio. Filios Iacob, Iudaicam plebem: et Ioseph, gentilem populum; qui ei credere puro corde maluerunt. Ioseph enim augmentum interpretatur, Iudei ergo precesserunt, et nos adiuncti fidelibus sumus.


15 uiderunt te aque, Deus, uiderunt te aque et timuerunt: Et turbate sunt abyssi.

uiderunt te aque, id est, populi gentium credendo timuerunt; conturbate sunt abyssi, C hoc est humana corda tenebrosa que ista salubri turbatione conuersa sunt. H uel aque, mentes et anime pure  sunt et timuerunt; sed timor non fuit de odio, sed fide.


16 Multitudo sonitus aquarum: uocem dederunt nubes.

C Multitudo est sonitus aquarum, quando psalmodia dulcis effertur Domino, quando gemitibus et lacrymis culpa diluitur. Nubes significat predicatores qui uocem dederunt cum precepta Dei uulgauerunt per totum mundum, ex qua uulgatione sonitus iste aquarum prouenit.


17 Etenim sagitte tue transeunt: uox tonitrui tui in rota.

C Sagittas hic euangelistas dicit, qui predicationibus suis deuotos usque ad cordis intima medicinaliter transfoderunt, non inflicto uulnere sed salute.  Per rotam orbem terrarum dicit, qui in speciem rote rotunditate concluditur, ubi uox predicationis conspergitur. Sed ille nubes illa tonitrua quid fecerint subditur.


18 Illuxerunt coruscationes tue orbi terre: Commota est et contremuit terra.

C Illuxerunt coruscationes, id est, diuina precepta ueritatis lumine radiantia. Commotos et tremefactos illos dicit, qui uerbum Dei fideliter audientes, ad emendationis studium Christi munere peruenerunt.


19 In mari uia tua et semite tue in aquis multis: Et uestigia tua non cognoscentur.

C In mari, id est, in cogitationibus hominum, que  uelut mare fluctuant, ubi Christus habet uias, quando eos gratia sua sibi subdiderit. Aque multe conuersarum turba gentium, ubi sunt semite Dei, dum ad eos uenire dignatur: quod dicit uestigia tua non cognoscentur, significat presentiam corporalem quam populus Iudaicus agnoscere noluit.


20 Deduxisti sicut oues populum tuum In manu Moysi et Aaron.

C Deducti sunt enim populi Hebreorum in manu Moysi et Aaron, id est operatione, quam diuersorum miraculorum nouitate faciebant. Et benedixit sicut oues et non absolute, oues, sed sicut oues, qui non credendo facti sunt hedi. Moyses interpretatur assumptus. Aaron fortitudinis mons, que nomina ipsorum uirtutes quas fecerant exprimunt.



ORATIO EX PSAL. LXXuI.


Mirabilium omnium operator immense, qui quondam aquas in aspectu tuo sistentes, deinceps in uina mutasti: te humiliter imploramus, ut suscepta uoce clamoris nostri, misericordiam nobis  largiaris. Qui cum Patre et Filio, etc.



PSALMUS LXXuII.



ARGUMENTUM PSAL. LXXuII.

C uox prophete ad Iudeos, enumerantis quanta munera Deus eis tribuerit, uel mirabilia ostenderit, qualisque in eis uindicta prouenerit.


TT. Intellectus Asaph.

C Asaph, ut dictum est, Hebrea lingua synagogam,  Latine collectionem significat; sed quia intellectum premisit, fidelem hic synagogam loqui posse declarauit.


1 Attendite popule meus legem meam: Inclinate aurem uestram in uerba oris mei.

C In hoc principio loquitur Deus, qui per Moysen legem dedit Hebreis. Attendit autem audita, qui res dictas deuota mente perspexerit. Populus meus: illos dicit qui eius mandatis obediebant. Inclinare cognoscitur aurem suam, qui toto corde uult audita percipere: unde sicut per hoc quod dixit attendite, intellectum iubet apponere, ita per hoc quod dicit, inclinate aurem, affectum audiendi precipit habere. H uel ista, et sequentis uersus, uerba sunt Christi.


2  Aperiam in parabolis os meum: Loquar propositiones ab initio.

C Parabola enim Greco uocabulo dicitur similitudo: quando illud quod intelligi uolumus, per aliquas comparationes indicamus. Propositiones: obscuras et abditas significat questiones, que adhibita disputatione soluende sunt. Quod uero dicit ab initio, uidelicet ueteris Testamenti intellige.


3 Quanta audiuimus et cognouimus ÷ ea .. Et patres nostri narrauerunt nobis.

H Quanta audiuimus: hoc pertinet ad apostolos. Et cognouimus ea: a patriarchis et prophetis. C Patres suos: Moysen et alios prophetas, qui de Domini aduentu multa locuti sunt, dicit.


4  Non sunt occultata a filiis eorum: In generatione altera.

C Non sunt occultata, scilicet a spiritalibus filiis, qui eorum imitatores fuerunt. Altera generatio, non Hebreorum, sed gentium significat congregationem.


5 Narrantes laudes Domini et uirtutes eius: Et mirabilia eius que fecit.

C Narrare quippe opera Domini laudasse est. Cuius facta dum narrantur, gloria semper augetur. uirtutes, liberationes dicit, quas fecit in populo cum eos de Pharaone liberauit: mirabilia uero, quod eos in deserto manna pauit, et modica et leuissima concertatione gentes potentissimas subiecit.


6 Et suscitauit testimonium in Iacob:  Et legem posuit in Isrel.

C Suscitatum esse testimonium in Iacob dicit: quando cum angelo colluctans, tactus uno femore claudicauit : quod significat Isreliticum populum, partim fidei firmitate, constare partim a sua salute discedere. Posuit legem in Isrel, ut eos deuotos esse suo Domino commoneret, hoc est quod superius dicit, aperiam in parabolis et loquar propositiones, quia iste uersus figurate loquitur.


7 Quanta mandauit patribus nostris Nota facere ea filiis suis: Ut cognoscat generatio altera.

C uersus iste significat, per generationes hominum fuisse mandata Dei transmissa, ne quis  putaret uni datum quod omnibus est concessum. Altera hic generatio, extraneos significat non propinquos, et gentes non Iudeos.


8 Filii qui nascentur et exurgent: Et narrabunt filiis suis.

C Filii Christiani sunt, qui predicationes sanctas ad animarum salutem conferendam suis posteris tradiderunt.


9 Ut ponant in Deo spem suam: et non obliuiscantur operum Dei: Et mandata eius exquirant.

C Admonet hic, ut posteri spem suam non ponant in legem, que punit, sed in gratiam concessam, que liberat: et non obliuiscantur operum Dei, H id est contemnant, sicut fecerunt perfidi Iudei,  sed mandata eius exquirant ut Christiani.


10 Ne fiant sicut patres eorum: Generatio praua et exasperans.

H Hic notatur perfidia Iudeorum, qui murmurabant semper in deserto contra Dominum. C Praua dicta: quia ueritatem recipere noluerunt. H. Exasperantes: quia contra Dominum blasphemabant irritantes ad uindictam.


11 Generatio que non direxit cor suum: Et non est creditus cum Deo spiritus eius.

H Usque hodie peruersus est Isrel, et non est directus cum Deo Spiritus eius, et quoniam non recepit Filium, propterea non recipit Spiritum sanctum. C Ille dirigit cor suum, qui ad diuinas se corrigit  iussiones. A Illius uero Spiritus creditus est cum Deo, qui in Deum credit.


12 Filii Ephrem intendentes et mittentes arcum: Conuersi sunt in die belli.

C Ephrem uel Ephraim interpretatur frugifer: hic fuit filius Ioseph iunior, quem auus suus primario loco benedixit: eius uero filii paterna benedictione crescentes , de fructu fidei corruerunt. Intenderunt arcum: cum admonente Moyse dixerunt, quecunque locutus est Deus faciemus. Conuersi uero sunt: quando Aaron dixerunt: Fac nobis deos quos adoremus .


13 Non custodierunt testamentum Dei. Et in lege eius noluerunt ambulare.

C Non custodierunt testamentum Dei: ideo conuersi  sunt in die belli.


14 Et obliti sunt benefactorum eius: Et mirabilium eius que ostendit eis.

C Obliti sunt Iudei beneficiorum Dei et omnium signorum eius.


15 Coram patribus eorum fecit mirabilia in terra Aegypti: In campo Taneos.

C Narrat enim facta miracula coram patribus eorum, id est Moyse, Aaron et aliis senioribus, ut et manifestis rebus constantius credere debuissent: et ideo etiam prouinciam dixit et locum, ubi hec facta sunt. Campus Tanis significat humile mandatum, quod in terris positus Christus docuit dicens: Discite a me, quia mitis sum et humilis .


16  Interrupit mare et perduxit eos: Et statuit aquas quasi in utrem.

C Ruptum est mare: quando in geminum latus permansit, ut non tam pelagus quam excisa rupes putaretur. Perduxit eos ad promissam, scilicet terram: statuit aquas, id est, ut sic staret unda immobilis: tanquam fuisset inclusa in uasis.


17 Et deduxit eos in nube diei: Et tota nocte in illuminatione ignis.

C Nubes diei, mystice significat Dominum Christum: quia et ipse est uerus dies, tamen perfidis celatus est nube carnis sue. Et tota nocte: hic significat Christianos, quos custodit in nocte seculi, claritate sui luminis.


18 Interrupit petram in eremo:  Et adaquauit eos uelut in abysso multa.

C Tunc interrupta est petra in eremo: quando percussit et fluxerunt aque; ideo hoc, ut ostenderet uniuersas creaturas eius iussionibus obedire, prius aquas, hic petram. Adaquauit dixit: ut iumenta magis uideretur significare, quam homines, qui tantis beneficiis gratias agere noluerunt. In abysso multa: copiam largissime unde declarauit, que uelut de abysso palagi, ita multa profluxit.


19 Et eduxit aquam de petra: Et deduxit tanquam flumina aquas.

H C Petra hic significat Christum, in ligno crucis lancea percussum, de cuius latere sacramentum baptismatis profluxit.


20  Et apposuerunt adhuc peccare ei: In ira concitauerunt excelsum in inaquoso.

C Apposuerunt, id est adiecerunt, ut inter tanta miracula non crederent. Peccare dixit non credere: quod nimis improbum constat esse delictum eis, qui de perceptis gratias non retulerunt. In ira concitauerunt excelsum, qui tot miraculis irrigati, perfidie sue sterilitate in eum credere nolebant: ut sic in inaquoso uel sicco, non tam locum ubi facta sunt miracula, quam mentem eorum significet.


21 Et tentauerunt Deum in cordibus suis: Ut peterent escas animabus suis.

C Tentauerunt: tentare enim dicimus aliquid sermonibus dolosis postulare, ut uideatur in uerbis simplicitas, cum sit in corde malitia. Isti ergo animabus  suis, non spiritales sed carnales escas, subdole poposcerunt.


22 Et male locuti sunt de Deo: Dixerunt nunquid poterit Deus parare mensam in deserto?

C Utique male locuti sunt, quia falsa, non credentes posse parare mensam in deserto, qui dat escam omni carni: sed mensa ista significat passionem, in qua reficimur esurientes.


23 Quoniam percussit petram et fluxerunt aque: Et torrentes inundauerunt.

H Aque, mystice significant donum Spiritus sancti et fluenta diuine predicationis, a petra, hoc est a Christo prolata: uel aqua, apostolos: torrentes uero, reliquos Ecclesie doctores, ex quorum predicatione  sitim uerbi Dei restringimus: uel Christo, qui est petra, percusso propter peccata nostra, fluxerunt aque baptismi et martyrii.


24 Nunquid et panem poterit dare: Aut parare mensam populo suo?

H Diffidentia populi Iudeorum addit: Nunquid et panem, etc., sed et panem celi posse sibi dari negantes, qui est Christus, ita inquiunt: Quomodo potest hic nobis dare suam carnem ad manducandum? 


25 Ideo audiuit Dominus et distulit: Et ignis accensus est in Iacob: et ira ascendit in Isrel.

C Deus enim cogitationes murmurationum, etiam  lingua tacente, cognoscit: sed et uindictam distulit ideo, ne si uindicaret ad presens, non crederetur potuisse murmurantes satiare. Iterum distulit uindictam, ut ostenderet patientiam. Et ignis accensus est in Iacob. Iacob, qui interpretatur supplantator, significat gentes, que supplantabant Iudeos, quia illis intrantibus, illi expulsi sunt: in quibus accensus est ignis caritatis; in Isrel uero, id est populo Iudeorum ascendit ira formidabilis.


26 Quia non crediderunt: in ÷ Deo .. Nec sperauerunt in salutari eius.

C Dicit enim non credidisse eos in Deo suo: ut ostenderet eos pertinaces fuisse. Nec sperauerunt in salutare eius, id est in Saluatorem Dominum.


27  Et mandauit nubibus desuper: Et ianuas celi aperuit.

C Hoc quod sequitur, etsi per historiam uideatur factum, oportet tamen ad Christum referri. Mandatum est igitur nubibus, id est predicatoribus, ut per ianuas celi, hoc est Scripturas sacras, predicatio gloriosa aduentum Saluatoris nuntiaret.


28 Et pluit illis manna ad manducandum: Et panem celi dedit eis.

C Manna interpretatur, quid est hoc? quod sancte communioni corporis Christi decenter aptamus: quia dum admirando cibus assumitur iste, declarantur munera Dominici corporis Christi. Panis celi Christus est, unde celestia escam spiritalem capiunt et delectatione inestimabili perfruuntur.


29  Panem angelorum manducauit ÷ homo .. Cibaria misit eis in abundantiam.

C Panis ergo angelorum bene dicitur Christus, quia uidelicet ipsius laude pascuntur: uerum hic panis, in celo replet angelos, nos pascit in terris. H Cibaria misit, ut iam non littere hordeo, sed spiritalis tritici dogmate satientur.


30 Transtulit Austrum de celo: Et induxit in uirtute sua Africum.

C Austrum enim et Africum uentos scimus esse meridianos: quibus flantibus, pigrum frigus expellitur, et eris temperamenta prestantur; sic et uerba Domini, caritatis igne flagrantia, mundo salutarem prestiterunt temperantiam.


31 Et pluit super eos sicut puluerem carnes:  Et sicut arenam maris uolatilia pennata.

C Et pluit super eos carnes, id est pabula doctrine, unde fidelium anime satiarentur. Puluis hic significat subtilitatem intelligentie. Arena uero innumerabilem prudentiam significat, salsi maris sapore conditam. Sed pennata uolatilia: celestia desideria, quibus anima uelut carnibus repleta pinguescat. Arenam quoque maris dixit, que salsum saporem habet: nam est et fluuiorum arena, que hunc saporem non habet. uide itaque omnia ista, ad litteram nota, in parabolis dicta, dum ad Christum referuntur.


32 Et ceciderunt in medio castrorum eorum: Circa tabernacula eorum.

C Castra enim a castitate dicta sunt, eo quod exercitus  bellis occupatus, fedo luxui non uacaret. Nobis autem significatur, quod intra septa sancte Ecclesie omnia superna munera possumus accipere, si expleri bona desideria nostra diuino munere postulemus.


33 Et manducauerunt et saturati sunt nimis: Et desiderium eorum attulit eis: Non sunt fraudati a desiderio suo.


34 Adhuc esce eorum erant in ore ipsorum: Et ira Dei ascendit super eos.


35 Et occidit pingues eorum: Et electos Isrel impediuit.

C Expleuerunt desideria carnis, ratione ieiuni. uentre pleni, sed mente uacuati. Fraus enim dicitur,  quasi fracta fides. Satiati sunt ergo ad suam ruinam, non ut inde uiuerent sed potius interirent.

C Adhuc esce erant in ore, scilicet dum manna et coturnicum carnibus uescerentur . Esca autem ab edendo dicta est. Tunc ira Dei ascendit: quando Dominus iratus Moysi dixit: Grauiter peccauit populus iste uitulum conflando et adorando, nam eum colendo, mugituri erant in pena, nam sequitur.

C Occidit pingues eorum, id est fortes Iudeorum: propter peccatum uituli, quem fecit Aaron, occisi leguntur uiginti tria millia eorum una die. Sicque factum est, ut electos Isrel, prauitas peccantium impediret, ne uenirent in terram promissionis. scilicet  ipsum Moysen et Aaron.


36 In omnibus his peccauerunt adhuc: Et non crediderunt in mirabilibus eius.

H Peccauit adhuc ille populus, qui contra famulum Dei Moysen murmurabat: peccant quotidie iniqui, qui sacerdotibus Dei obedire contemnunt: et tandiu peccant, quousque deficiunt, et cum festinatione deficiunt.


37 Et defecerunt in uanitate dies eorum: Et anni eorum cum festinatione.

C Dies eorum defecisse dicit, quasi tabe languida consumptos; dies enim peccatorum cum festinatione transeunt, sicut legitur: uiri sanguinum et dolosi, non dimidiabunt dies suos .


38 Cum occideret eos querebant eum et reuertebantur:  Et diluculo ueniebant ad Deum.

C Non ipsi inquisierunt Deum, quos dicit occisos: sed exemplo talium populus reliquus supplicauit. Iudaicus itaque populus tunc timuit, et exquisiuit Deum, quando suos socios cernebat exstingui. ueniebant diluculo: H flagellati in peccatis reuertebantur, et excusso infidelitatis somno, ueniebant mane ut audirent uerbum Dei.


39 Et rememorati sunt quia Deus adiutor ÷ est: eorum: Et Deus excelsus redemptor eorum ÷ est:

C Memorati sunt: quando irascente Domino extrema castrorum diuino igne consumpta sunt, quo facto, rogauerunt Moysen ut pro eis Dominum supplicaret  . H Intellexerunt nullum alium posse in tali periculo adiutorium ferre, nisi illum qui eos de seruitute Aegypti liberauit.


40 Et dilexerunt eum in ore suo: Et lingua sua mentiti sunt ei.

C Sic illis contingit qui se putant per solum timorem credere. Nam nisi Dominus metuatur, misto amore: toto corde non queritur; hoc enim peccatum est maximum, ut se dicat illi confiteri lingua, dum cordis ima dissentiant: quasi ille omnia non cognoscat, que aguntur in tenebris, qui scrutator est renum et cordium. H Dilexerunt autem ore, quando dicebant Moysi: Quecunque preceperit Dominus faciemus.


41  Cor autem eorum non erat rectum cum eo: Nec fideles habiti sunt in testimonio eius.

C Nam et Dominus de ipsis per Isaiam dicit: Populus hic labiis me honorat, cor autem ipsorum longe est a me . Fidelis est in testimonio Dei, qui eum ueraciter diligit: fides autem dicta est ab eo quod fiant dicta.


42 Ipse autem ÷ est .. misericors et propitius fiet peccatis eorum: Et non disperdet ÷ eos ...

H Ipse autem est misericors: dum enim exspectat penitentiam, non statim punit delinquentem, quoniam peccatoris non uult mortem, sed conuersionem .


43 Et abundauit ut auerteret iram suam:  Et non accendit omnem iram suam.

C Abundauit: quando orauit pro Iudeis in cruce positus, Pater, ignosce illis : sic istius supplicatione actum est, ut ita Dei in eis placaretur: propitius enim peccatis eorum factus est, cum ad ipsius satisfactionem in cruce, non quidem omnes, sed multi ex his redire meruerunt.


44 Et recordatus est quia caro sunt: Spiritus uadens et non rediens.

H Scit enim Deus, quia caro semper resistit legi Dei. C Caro autem dicta est, quod chara sit anime sue. Spiritus uadens et non rediens  in hoc mundo: quoniam ad suum eum corpus in resurrectione constat esse rediturum; unde mirabili breuitate hic hominis mors temporalis definitur,  id est spiritus uadens et non rediens.


45 Quoties exacerbauerunt eum in deserto. In ira concitauerunt eum in inaquoso.

H Incredulitate utique atque ariditate cordis sui exacerbauerunt in deserto.


46 Et conuersi sunt et tentauerunt Deum: Et sanctum Isrel exacerbauerunt.

H Conuersi sunt, scilicet retrorsum et acerbabant sanctum Isrel, id est Moysen, qui Deum uidebat mente et oculis: sed et nunc eum exacerbant, cum audierint quod Christum Dominum in carne nasciturum annuntiat.


47 Non sunt recordati manus eius: Die qua redemit eos ÷ de manu .. tribulantis.

C Recordari enim dictum est, reuocare ad cor.  Manus eius, id est beneficiorum Domini, H qui eos liberauit de manu Pharaonis, qui figuraliter diabolum significat.


48 Sicut posuit in Aegypto signa sua: Et prodigia sua in campo Taneos.

C Thaneos enim ciuitas est Aegypti, ubi sunt facta prodigia que leguntur. Prodigia uero dicta quasi porro dicentia, id est que prefigurabant esse aliqua uentura: omnes enim plage ille aliquid significabant.


49 At conuertit in sanguinem flumina eorum: Et imbres eorum ne biberent.

C Hinc prima plaga inchoat Aegyptiorum: nam sicut aqua in uinum conuersa legitur   que significat permutationem populorum in melius, ita hic, conuersa in sanguinem, significat populum Iudaicum in deterius permutatum. Imbrem dicit celestem predicationem: quam similiter ait in sanguinem uersam, ut eos qui spiritaliter intelligere deberent; intelligere carnaliter ostenderet, quomodo enim spiritaliter intelligerent, qui erant carnalibus sensibus occupati?


50 Misit in eos cenomyiam et comedit eos: Et ranam et disperdidit eos.

H In cenomyia cynicorum sectam indicauit, que libidinem atque luxuriam summum predicat bonum. C Rana est loquacissima uanitas hereticorum: que commorata cenosis sensibus, improbis clamoribus garrire non desinit.


51  Et dedit erugini fructus eorum: Et labores eorum locuste.

C Aerugo est amor turpis, honestatem consumens, imminutione occulta. Locusta est maleuola detractio, actus alienos inuida oblocutione corrodens.


52 Et occidit in grandine uineas eorum: Et moros eorum in pruina.

C Grando est comminatio Dei, qua uerberat contumaces. Pruina: precurrens anticipansque malitia, que labores alienos peruenire ad fructum non permittit.


53 Et tradidit grandini iumenta eorum: Et possessionem eorum igni.

H In grandine, castigatio diuina monstratur. C Morte pecudum stultorum significatur occasus. H  Ab hac autem grandine et hec iumenta occiduntur, ut eorum insipientia arguatur, qui diuinum nomen bestiis indiderunt. C Ignis quoque immittitur, ut illuminentur corda credentium, et uitia depascantur. Sicut ait Dominus: Ignem ueni mittere in terram, et quid uolo nisi ut ardeat? 


54 Misit in eos iram indignationis sue. indignationem et iram et tribulationem: Immissionem per angelos malos.

C Ordo uindicte uerissima descriptione narratur. Prius enim Dominus peccatis hominum irascitur, quando nulla compunctione conuertuntur: ac deinde malitiam hominis in sua indignatione et ira et tribulatione derelinquit, et postremo nudati defensione diuina in predam cadunt diaboli. Constat enim cuncta  que creata sunt, Creatoris permissioni aut imperio subiacere. Dicit uero immissionem illam malorum, factam per angelos malos, scilicet indignationem, id est, tumorem superbie, iram audacie, tribulationem desperationis. H Ut qui diuinis plagis non arguebantur, diabolicis insidiis tunderentur.


55 uiam fecit semite ire sue: non pepercit a morte animarum eorum: Et iumenta eorum in morte conclusit.

H uiam habet diuina ira, cum in peccati ultionem quis traditus, non liberat animam suam a supplicio gehenne: uel cum insipientia  in morte sempiterna concluditur. C Cum igitur dicit uiam fecisse Dominum, qua possit ad  uindictam infidelium peruenire, ostendit non posse ad eos uenire uindictam, nisi fuerint Domini defensione priuati: per mortem uero animarum, hominum intellige interitum eorum, qui in illa clade occisi sunt.


56 Et percussit omne primogenitum in terra Aegypti: Primitias omnis laboris eorum in tabernaculis Cham.

H Sicut hec gesta in Aegypto referuntur, ita et Dominus principatus et potestates demoniorum, siue uitiorum, in hoc mundo deleuit suo sancto aduentu, et triumphauit in ligno sancte crucis, et ab eorum corde depulit: qui calliditati diabolice dediti erant, quia Cham calliditas interpretatur. C Per primitias uero omne primogenitum intellige: primitie quippe laborum ad totum pertinent quidquid  humana possibilitas habere potuerat.


57 Et abstulit sicut oues populum suum: Et perduxit eos tanquam gregem in deserto.

C Nam cum dixit oues et gregem, significat populum Christianum, qui in hoc seculo tanquam in deserto pascitur, si mundanarum rerum desideria non sequatur: quamuis ad litteram Iudeos in terram promissionis inductos, oues accipere possis; tamen quia in parabolis se locuturum dixit, Christianum populum his signatum, magis quam signum, intellectu amplecti debes; nam sequitur: Et eduxit, etc.


58 Et eduxit eos in spe et non timuerunt: Et inimicos eorum operuit mare.

C Educti enim nos sumus in spe a terra Aegypti,  id est a tenebris peccatorum, qui fidei lumen accepimus. Et inimicos operuit mare: cum nos abluebamur in baptismo, diabolus mergebatur in abysso cum ministris suis. Sic illis in figura omnia facta sunt , ut ait Apostolus, que nostre salutis indicia nuntiabant.


59 Et induxit eos in montem sanctificationis sue: Montem quem acquisiuit dextera eius.

C Mons sanctificationis: sancta Ecclesia in latitudine fidei sublimata. Siue superna illa celestis Hierusalem, in quam populum Dei sua gratia Saluator introduxit. Ad litteram uero mons Sion, ubi circa quem templum fuit edificatum, est mons sanctificationis.


60  Et eiecit a facie eorum gentes: Et sorte diuisit eis ÷ terram .. in funiculo distributionis.

C Eiicit a facie nostra gentes, quando a nobis barbarici et immites fugantur errores: diuidit terram, cum pro sua gratia unicuique beatam dederit portionem regni Dei: funiculus autem distributionis sic dictus est ab illis, qui terram tenso fune diuidebant.


61 Et habitare fecit in tabernaculis eorum: Tribus Isrel.

C Mystice, tribubus Isrel, id est uidentibus Deum, dabit inhabitare tabernacula, que ante ruinam superbie adhuc innocentes angeli possidebant


62  Et tentauerunt et exacerbauerunt Deum excelsum: Et testimonia eius non custodierunt.

C Nunc dicit contumaciam Iudeorum, qui Dominum tentauerunt, et monita eius non custodierunt: et quid eis irato Domino contigerit, ut talia inobedientes debeant exempla metuere.


63 Et auerterunt se et non seruauerunt pactum: quemadmodum patres eorum conuersi sunt in arcum prauum.

H Auerterunt se, quos nec uirtus nec beneficia mollierunt diuina; sed sicut patres occiderunt prophetas, ita et isti ipsum Deum persequuntur . C Arcus prauus: est malitia peccatorum, que non eminus uulnera iaculatur, sed in se magis spicula  directa conuertit; quia dolosus dum nititur ingerere plagas, in se conuertere potius suas probatur insidias. H Prauus enim arcus dicitur, qui iacula in tendentem se mittit, et dum contra inimicos sagittam putatur iacere, sauciat tenentem.


64 In ira concitauerunt eum in collibus suis: Et in sculptilibus suis ad emulationem ÷ eum .. prouocauerunt.

C Colles, superbas et tumidas hominum cogitationes significant, quibus semper Dominus inuenitur aduersus. Ad emulationem quoque eum prouocabant, dum suum honorem idolis impendebant. H Relicto enim Deo seruierunt idolis, adorantes etiam in montibus.


65 Audiuit Deus et spreuit:  Et ad nichilum redegit ualde Isrel.

H Illos uero spreuit, qui tantum nomine et non uisione Isrel erant.


66 Et repulit tabernaculum Silo: Tabernaculum suum ubi habitauit in homitibus.

C Silo ciuitas erat, ubi arca Dei fuisse legitur constituta. Silo auulsio uel dimissio eius interpretatur, et significat sacerdotium Iudeorum a Deo reprobatum.


67 Et tradidit in captiuitatem uirtutem eorum: Et pulchritudinem eorum in manus inimici.

C Traditi sunt Iudei in captiuitatem, quando ab Allophylis, id est Philistheis, capta arca, sunt uicti. uirtutem et fortitudinem, dicit arcam testamenti,  per quam inter gentes uidebantur inuicti, et summa decoris laude esse precipui.


68 Et conclusit in gladio populum suum: Et hereditatem suam spreuit.

C Consequens fuit ut populus gladio corrueret in ruinam, cui arce dignitas fuit ablata. Spreuit suam hereditatem, quando pro scelerum suorum immanitate proiecit populum quem elegerat.


69 Iuuenes eorum comedit ignis: Et uirgines eorum non sunt lamentate.

C Ignem hic, iram bellantium debemus aduertere. Lamentare, uacantis est: nam cum omnes imminentia pericula formidarent, nulli licuit alterius funeri iusta persoluere. Lamenta enim dicta sunt  intra lares monumenta, sicut antiquis mos erat sepelire.


70 Sacerdotes eorum in gladio ceciderunt Et uidue eorum non plorabantur.

C In ipsa igitur captiuitate filii Heli sacerdotis, ab Allophylis leguntur gladio exstincti: quorum unius uxor uidua facta, post subitum partum morte preuenta est : et ita contigit ut minime ploraretur, dum uniuersos interitus communis occuparet, licet et id aliis multis accidisse non dubitaretur.


71 Et excitatus est tanquam dormiens Dominus: Tanquam potens crapulatus a uino.

C Excitatur enim Dominus ad uindictam, nostris malis actibus prouocatus; cuius patientia dormitasse  credebatur. Resurgens etiam Dominus a mortuis, tanquam uino passionis crapulatus. Ad litteram autem: crapulati et ebrii uino irasci consueuerunt dum excitantur, et fortes se exhibere; ita per simitudinem de Deo dictum est.


72 Et percussit inimicos suos in posteriora: Opprobrium sempiternum dedit illis.

C Percussit Allophylos in posteriora, ut etiam uiui, a soricibus exsecrabili sorde roderentur : quod opprobrium permanet eis sempiternum. Sic peccatores in posteriora percutit, quando eis sua debita non relinquit; et quasi a soricibus consumuntur, dum eos diaboli cohors inimica uallauerit.


73 Et repulit tabernaculum Ioseph:  Et tribum Ephrem non elegit.

H C Hic reprobatio Iudeorum atque hereticorum, et electio narratur sancte Ecclesie. C Ioseph interpretatur augmentum, quod hic in contrarium accipiendum est, quia constat esse repudiatum; Ephrem frugifer, seu ubertas.


74 Sed elegit tribum Iuda: Montem Sion quem dilexit.

C Iuda interpretatur confitens, siue glorificans. Illam tribum merito diligit, que et confessione fuit humilis et conuersione laudabilis. H C Mons, significat sanctam Ecclesiam.


75 Et edificauit sicut unicornium sanctificium suum: In terra quam fundauit in secula.

H Unicorni singularis potentia dicitur, H C et  unicam Christi Ecclesiam, quam fundauit in secula, significat.


76 Et elegit Dauid seruum suum: et sustulit eum de gregibus ouium: De postfetantes accepit eum.

H C Dauid  Christum significat, ex populo Iudeorum, uelut de gregibus ouium, desumptum atque translatum ad populum pascendum Ecclesie. H uel, qui de grege mortalium electus et subleuatus est, C et acceptus de post fetantes, id est, de loco qui est post fetantes, id est fecundas et fetosas oues, quia Christus pastor est ouium fecundarum, spiritualique gratia multos filios generantium in sancta fide et  ecclesia: pastor quippe sequitur oues, ideo dicitur post fetantes, non ante.


77 Pascere Iacob seruum suum: Et Isrel hereditatem suam.

C Possumus per Iacob intelligere populum Christianum, qui hic degit in terris, H et supplantat uitia et carnalia desideria. C Hereditatem uero Isrel futuram congregationem, que Domini contemplatione pascenda est.


78 Et pauit eos in innocentia cordis sui: Et in intellectibus manuum suarum deduxit eos.

C Pauit enim Preceptor egregius, quos docere dignatus est, sicut ipse dixit: Non in solo pane uiuit homo . Intellectus uero manuum, actualem significat sanctitatem, ad quam fideles suos   gloriosa imitatione perduxit.



ORATIO EX PSAL. LXXuII.

Refice nos manne spiritalis alimento, opulentissime largitor Omnipotens, ut in sensum manuum tuarum directi, mereamur in monte tua acquisitum dextera, gloriari. Per Dominum nostrum, etc.



PSALMUS LXXuIII.



ARGUMENTUM PSAL. LXXuIII.

C uox Iudeorum dicentium, quanta in persecutione Antiochi uel gentium pertulerint, Deique potentia supplicantium correctionis uoto uindicari. H Que tamen persecutio ad animam, que sepe ciuitas scribitur, referenda est.


 TT. Psalmus Asaph.

C Asaph significat synagogam; est ergo totus iste psalmus in lamentatione positus, qui futura tempora uelut preterita deplorat. Deplorat uero Antiochi persecutionem, tempore Macchabeorum factam, tunc futuram, sed in spiritu prophetico quasi preteritam, propter certitudinem euentus.


1 Deus, uenerunt gentes in hereditatem tuum: polluerunt templum sanctum tuum: Posuerunt Hierusalem in pomorum custodiam.

H Propheta de persecutione gentilium aduersus Ecclesiam Dei , siue Hierusalem, dicit: Deus, etc. C Gens enim dicta est, quod uno sit genere procreata. Polluerunt, cum impie gentes in sanctissimis Hierusalem et templi locis simulacra  nefanda posuerunt. H Sicut enim poma, cum maturescere ceperint, diligentius custodiuntur maturaque facilius deuorantur, ita aduersarius conscientem sibi animam custodit, donec ad plenum eam ualeat deuorare. Est enim Dei hereditas anima sancta. In cuius figuram, terrene Hierusalem captiuitatem deplorat Propheta.


2 Posuerunt morticina seruorum tuorum escas uolatilibus celi: Carnes sanctorum tuorum bestiis terre.

C Dicendo Propheta: posuerunt morticina, martyres significat, qui in illa captiuitate copiosa persecutione floruerunt, et elegerunt magis mori, quam cibis a Domino uetitis coinquinari. Sepelire,  quia officium est pietatis, uolatilibus ac bestiis abiicere magne crudelitatis constat exemplum.


3 Effuderunt sanguinem eorum tanquam aquam in circuitu Herusalem: Et non erat qui sepeliret.

C Secundum litteram de populo dicit Iudeorum, qui a gentibus non solum intra urbem, uerum etiam circa muros ciuitatis est interemptus, quatenus officium sepulture nullus implere ualuisset, dum par conditio omnes tam circa muros quam in corde ciuitatis inuolueret. H Hec quidem ante Christi aduentum in Hierusalem acta sunt, sed passionem infantium figurarunt, ubi et carnes eorum bestiis et uolucribus exposite sunt, id est persecutoribus, et tanta sanguinis multitudo effusa est, ut uix omnium  possent corpuscula sepeliri.


4 Facti sumus opprobrium uicinis nostris: Subsannatio et illusio his qui in circuitu nostro sunt.

C Dicit enim Hebreos fuisse in opprobrium et in derisum, qui prius fuerant Domini deuotione reuerendi. H Opprobium etiam fiunt sancti his qui prius fratres fuerunt; qui meliores factos odii stimulo persequuntur.


5 Usquequo, Domine, irasceris in finem: Accendetur uelut ignis zelus tuus?

C Rogat enim pium iudicem, ne usque in finem irascatur genti Iudaice, sed ut incenderetur zelus illius in eis, sicut in Mathathia : qui zelo paterne traditionis incensus, quemdam Iudeum  idolis immolantem supra ipsas aras occidit.


6 Effunde iram tuam in gentes que te non nouerunt: Et in regna que nomen tuum non inuocauerunt.

C Effunde iram super aduersarios Iudeorum; indignationem tuam abundanter emitte, ut sicut illi nos comprimunt, ita tuis uiribus opprimantur. Nec uacat quod ante dixit in gentes, postea in regna; prius enim populis imprecatus est, deinde ipsis regnis, que talia fieri imperabant.


7 Quia comederunt Iacob: Et locum eius desolauerunt.

C Dicendo enim comederunt, seuitiam impie gentis ostendit; comederunt uero significat comedi fecerunt, dum cadauera mortuorum ferarum morsibus  exposuerunt. Locum desolauerunt, cum pulcherrimam ciuitatem ciuium suorum habitatione nudauerunt.


8 Ne memineris iniquitatum nostrarum antiquarum cito anticipent nos misericordie tue: Quia pauperes facti sumus nimis.

H Preueniat nos, quesumus, Domine, misericordia tua, qui est Unigenitus tuus ut ueniens propitietur iniquitatibus nostris, et eruat nos a peccatis; pauperes enim facti sumus in mundo propter illum. C Confessione itaque delictorum propitium sibi reddit iudicem, et qui timet iudicium Domini, anticipari se eius misericordia recte desiderat, pauperesque factos dicit nimis; paupertas est enim nobis  bonorum, et non habemus quid offerre iustitie, si non incipiat uigor equitatis inquirere.


9 Adiuua nos, Deus salutaris noster: Et propter gloriam nominis tui, Domine, libera nos, et propitius esto peccatis nostris propter nomen tuum.

C Bene ergo infirmitatem suam intellexit qui Saluatorem medicum totis uiribus inuocauit. Et utiliter subdit: propter gloriam Dei, non propter aliquod suum proprium meritum. Ideo enim Saluator dicitur, quia in se sperantes saluat, et imminentes penas peccatorum commutat in premia.


10 Ne forte dicant in gentibus: Ubi est Deus eorum? Et innotescat in nationibus coram oculis nostris.

 H Gentes spiritualiter, potestates aduerse sunt, que inualescunt aduersum nos, dicentes: Ubi est Deus uester? sicut pagani martyribus sepe dixerunt. C Et innotescat, subaudiendum est uindicta, quam solet Dominus de perfidis facere, quando eos cogit praua desideria damnare. Cum uero dicit, coram oculis, celeritatem postulat ultionis, ut uideat fieri quod aliquando nouit posse concedi.


11 Ultio sanguinis seruorum tuorum qui effusus est: Intreat in conspectu tuo gemitus compeditorum.

H Iudicium hic inuocat, quo sanguis martyrum exquiratur a Domino. Compeditos apostolos accipe, qui propter Christum colligati in carcere sunt , et in exsilio sunt damnati. C uel illos dicit, quos pro nomine Domini uinxerat irreligiosa gentilitas.  Non autem amari cordis uindictam intelligas petitam, sed eam que ad conuersionem respicit inimici. Est autem uindicatio, per quam ius ab iniuria iusta retributione defenditur.


12 Secundum magnitudinem brachii tui: Posside filios mortificatorum.

H Filii mortificatorum, spiritualiter sunt fideles populi, per apostolorum predicationem in Christo regenerati. C uel, filii eorum, qui pro eius religione morte puniti sunt, pro quibus orat Propheta ut parentum uirtute proficiant, et ita eos Dominus possideat ne diaboli uirtute seducantur.


13 Et redde uicinis nostris septuplum in sinu eorum: Improperium ipsorum quod exprobrauerunt tibi, Domine.

 C Non contra illos, sed pro illis rogat Ecclesia. Nam afflictio corporum salutem tribuit animarum. Septuplum, perfectionem significat celestis doni, quod accipimus, quando Spiritus sancti illuminatione complemur. Improperium, ut quia iniurias fecerunt, dicant laudes nunc; fuerunt increduli, sint deuoti; exstiterunt superbi, fiant humiles. In sinu uero eorum, in animas eorum et animarum secreta intellige, ubi semper fit gloriosa conuersio.


14 Nos autem populus tuus et oues pascue tue: Confitebimur tibi in seculum.

H Propter innocentiam autem, oues uocantur fideles, uel quia Christum pastorem habent. C Recte uocantur oues, qui eius gloriam confitentes, in fidei firmitate permanserunt.


15  In generatione et generatione: Annuntiabimus laudem tuam.

H In generatione, id est in prophetis; et generatione, hoc est in Euangeliis, semper annuntiabuntur laudes Christi. C uel in generatione ista hic Ecclesie, et generatione celesti in patria, cum omnibus beatis eternaliter laudabimus te.



ORATIO EX PSAL. LXXuIII.

Anticipa nos, Domine, misericordia tua, priusquam zelus ire deseuiat, ut adiuti patrociniis beatorum, quorum propter te sanguis effusus est, propitationem tuam cum peccatorum uenia consequamur. Per Dominum nostrum, etc.



PSALMUS LXXIX.



ARGUMENTUM PSAL. LXXIX.


C. uox Prophete de aduentu Christi, et de uinee, id est Ecclesie, dilatatione.


TT. In finem pro his qui commutabuntur testimonium Asaph psalmus.

C Finis legis Christus est. Asaph interpretatur colligens, et significat Christum et Ecclesiam. A quo omnes in fidem collecti immutantur, scilicet de peioribus ad meliora, de uetustate ad nouitatem uite .


1 Qui regis Isrel, intende: Qui deducis uelut ouem Ioseph.

C Recte igitur dicitur regem celi regere Isrel, quia ipsos propitius regit, qui eum puro corde respiciunt. Intende, ac si diceret: Super nos lumen tue  pietatis infunde. Ioseph, fidelem populum dicit, qui sic in caulam Dei deducitur, quasi oues ad pascua congregentur.


2 Qui sedes super Cherubim, manifestare: Coram, Ephraim Beniamin et Manasse.

C Cherubim plenitudo scientie interpretatur, in qua Christum sedere manifestum est. Rogat, dum dicit manifestare, ut beneficio sancte incarnationis appareat. Ephraim uero interpretatur fructificatio; Beniamin, filius dextere; Manasses, oblitus. Has uirtutes constat inesse Saluatori. Fructificauit nobis, quando surrexit; filius dextre, id est omnipotentis Patris; oblitus dicitur, quando iniuriarum suarum in cruce positus oblitus est, pro persequentibus  orans .


3 Excita, Domine, potentiam tuam et ueni: Ut saluos facias nos.

C Deprecatur tanto studiosius quanto nouit maximam utilitatem nobis Domini incarnatione futuram, ut excitet potentiam, id est, ut ueniat ad peccata humani generis abluenda. Que enim preces, uel que uota sufficiant illud expetere quod mundum possit a sua impietate saluare?


4 Deus, conuerte nos, et ostende faciem tuam: Et salui erimus.

C Postulat enim se magnopere conuerti, quia se nouerat esse distortum. Ostendit faciem Pater manifestatione Filii, cum ait: Ipsum audite ; in quo et saluati sumus, ideo dicit, et salui erimus;  uel ostendit, cum incarnauit. Nemini uero ostendit Deus faciem, nisi conuerso.


5 Domine Deus uirtutum: Quousque irasceris super orationem serui tui?

C Iuste Deum uirtutum uocauit, qui solus preualet de morte incredulitatis liberare. H Non irascitur Deus, si iustitiam petamus; sed putat conscientia delicti ob orationem nostram Deum irasci. C Et iratum Propheta credebat, quoniam humano generi subuenire tardabat; ex quo innotescit pietas, et magnum desiderium Prophete.


6 Cibabis nos pane lacrymarum: Et potum dabis nobis in lacrymis in mensura.

C Panis enim lacrymarum, uita est plena doloribus; sed tamen in ea miseratione Dei cibamur,  quando cladibus et erumnis non exstinguimur, sed potius erudimur. Nullum itaque tempus a lacrymis ostendit posse esse uacuum quibus et ipsa refectio erat ploratio. In mensura, uero in distributo modulo dicit, ostendere uolens illud Apostoli: quod Deus supra uires nostras tentari nos et uexari non permittit .


7 Posuisti nos in contradictionem uicinis nostris: Et inimici nostri subsannauerunt nos.

C Contradictio illa gentilis erat, que aduersum predicatores Christi prauis concionibus erigebatur. H Subsannabant inimici  doctores Christi: similiter Iudei et infideles omnes, qui in circuitu Ecclesie obstrepunt, nosque impugnant.


8  Deus uirtutum, conuerte nos: et ostende faciem tuam. Et salui erimus.

C Repetit uersum, quia desiderantis mos est ea repetere que desiderat magnopere aduenire. Ipsa est ergo facies, id est potentia Christi, per quam laqueos mortis euasimus; ipsa denique que dignis et confitentibus celorum regna largitur.


9 uineam de Aegypto transtulisti: Eiecisti gentes et plantasti eam.

C uineam dicit Hebreorum gentem, quam positam in typo constat Ecclesie. uinea autem a uitibus dicta est; hanc ex Aegypto deduxit magnis miraculis, et  tanquam mirabilis agricola  eam plantauit. Per hanc autem, Ecclesia, ut dixi, intelligitur, que hic in sanctis optimos fructus affert, qui tribulationibus pressi, saporem dulcem emanant, et passionum sarculo fossi et putati, sicut uites, multiplicantur. Sola enim hoc proprium habet Ecclesia, ut persecutionibus crescat.


10 Dux itineris fuisti in conspectu eius: Et plantasti radices eius, et impleuit terram.

C Dux est Christus sancte Ecclesie Dei. Radices eius sunt prophete celestis regis operatione plantati; ex quibus illa felices palmites tendens, uniuersum mundum, quasi amenis fidei umbraculis, occupauit. Hoc est quod titulus dicit, de commutatis Iudeis, ut uineam Iudaicam commutatam intelligas in  Christianam; et que de Iudaica hic dicuntur, impleta intelligas in uinea Christiana.


11 Operuit montes umbra eius: Et arbusta eius cedros Dei.

H Hos Ecclesia protegit, qui in eius esse gremio comprobantur, id est patriarchas et diuersos doctores et apostolos. C Istos enim operit, quos nutrit, quoniam eius umbra fructificat, et amplius facit crescere quos magis tegit. Unde cedros Dei, id est martyres, qui in Ecclesia inter altissima cacumina constituti sunt, ipsa quoque protegit Ecclesia.


12 Extendit palmites suos usque ad mare: Et usque ad flumen propagines eius.

C Palmites significant discipulos Domini, quibus ipse dixit: Ego uitis, uos palmites .  Mare, omnium gentium sanctissimam credulitatem. Extendit uero dicit, quoniam ab Hierosolymis hec predicatio in cunctas partes mundi extensa est. Propagines, filios regenerationis dicit, qui a flumine Iordane manauerunt, ubi Dominus baptizari dignatus est in exemplum nostre salutis.


13 Utquid destruxisti maceriam eius Et uindemiant eam omnes qui pretergrediuntur uiam.

C Nunc de uinea prima, id est Iudee gentis, miratur cur eam Deus dereliquerit, et eius munitio euersa fuerit, id est, Dei defensio ablata. H Tunc enim munitio synagoge deposita est, cum ei cecitas contigit, donec plenitudo gentium subintraret . C uindemiant eam, id est, diripiunt qui  pretergrediuntur, id est gentes, que uiam, id est Christum, pertranseuntes, in idolorum sacrificiis iugiter permanebant. Quod etiam Isaias predixit dicens: Destruam maceriam eius, et erit in direptionem, etc. .


14 Exterminauit eam aper de silua: Et singularis ferus depastus est eam.

C Aprum hunc uespasianum principem Romanorum nonnulli intelligunt. Aper, dictus est ab eo, qui in locis asperis commoratur. Singularem autem ferum, Titum eius filium memorat. H C Spiritualiter autem, aprum singularem, dic diabolum, qui de silua gentilium egressus, plebem Iudaicam exterminauit propter incredulitatem.


15  Deus uirtutum, conuertere: Respice de celo et uide et uisita uineam istam.

C Petit hic Asaph ut supplices Iudeos suos operis Agricola serenus aspiceret, et periclitantibus subueniret. uisita, aduentum sancte incarnationis expostulat, ut presente Cultore, uinea plantata proficiat. H Dicit igitur: Domine, Deus uirtutum, conuertere ab ira tua, et conuerte synagogam ad Ecclesiam.


16 Et perfice eam quam plantauit dextera tua: Et super filium hominis quem confirmasti tibi.

H Et perfice eam, scilicet Ecclesiam quam plantauit dextera uel uirtus, hoc est, Filius tuus in resurrectione sua fundauit. Et super filium hominis, id est filium uirginis, quem tibi confirmasti ac deuicta  morte in tua dextera collocasti. H Perfice ergo eam, in uera fide, super te et Filium tuum Dominum nostrum Iesum Christum fundatam uineam, quem confirmasti tibi.


17 Incensa igni et suffossa: Ab increpatione uultus tui peribunt.

C Incenditur igne aliquis cupiditatis, quando crimen nefandum commiserit. Effossa uero manu sunt, cum per operationem sceleratam aliis preparamus insidias, et decipere uolumus nescientes, dum nos magis in ipsam foueam corruamus. Hec ergo peccata peribunt ab increpatione uultus Dei, dum dicit: Ite in ignem eternum . H uel incensa et suffossa, Synagoga est non credens.


18 Fiat manus tua super uirum dextere tue:  Et super filium hominis quem confirmasti tibi.

C Fiat manus tua, id est, operatio sancta ad effectum promissa perducat. Filius hominis, ipse Christus est, qui etiam dextera Patris est, et confirmatus apud homines, sicut dicit in Euangelio: Hic est Filius meus dilectus . Operationem itaque sancte incarnationis exposcit.


19 Et non discedimus a te: uiuificabis nos et nomen tuum inuocabimus.

H Non discedimus, id est, si tibi fide adheserimus, tunc pane illo, quem de celo misisti , reficimur. C Et ipsum nomen inuocabimus in oratione Dominica, H id est, eum cui dedisti nomen supra omne nomen . C uel si miseris Filium tuum incarnandum, non discedimus a te, qui tanto  desiderio eum petiuimus; et dum non discedimus, uiuificabis nos, etc.


20 Domine Deus uirtutum, conuerte nos: Et ostende faciem tuam, et salui erimus.

C In isto uersu regulam totius religionis exponit, ubi primum est, ut nos Dominus conuertat; deinde, ut ostendat faciem suam; tertio, ut saluos efficiat. Per istum quoque uersum sub breuitate petimus quidquid nobis expedire monstratur.



ORATIO EX PSAL. LXXIX.

uisita, Domine, uineam tuam, quam de Aegypto tribulationum potenti dextera liberasti; ut respectu uultus tui uiuificata, bonorum uite fructuum ubertate letetur. Per Dominum nostrum Iesum, etc.



PSALMUS LXXX.



ARGUMENTUM PSAL. LXXX.


C Propheta fideles admonet ut multimodis uocibus Deum magnificent, et ne quisquam idola, sed solum Deum adoret.


TT. In finem pro torcularibus Asaph ÷ quinti Sabbati ...

C Intentio tituli est ut, in finem, Christum designet; pro torcularibus, Ecclesiam; Asaph, congregationem fidelium; quinta Sabbati, baptizatos, nam quinta die ex aquis Deus animantia fecit, et in baptismo nouus homo generatur.


1 Exsultate Deo adiutori nostro: Iubilate Deo Iacob.

C Asaph iste, quem sepe diximus synagogam,  populos commonet fideles, ut non desinant cum summa letitia Deo laudes dicere, qui eos a seuis periculis dignatus est eripere. Deo adiutori nostro, contra fictitios deos gentilium dicit, qui iuuare nec se possunt. Iubilare a iuuando, id est delectando, dictum est. Iacob populum significat Christianum.


2 Sumite psalmum et date tympanum: Psalterium iucundum cum cithara.

C Psalmus enim ad diuina uerba pertinet intimanda. Et date tympanum, id est operationes bonas. Addit: psalterium iucundum date, id est, predicationem sanctam cum cithara, id est carnis mortificatione uel operatione. Nam psalterium idem quod psalmus significat, et cithara idem quod tympanum.


3  Buccinate in neomenia tuba: In insigni die solemnitatis nostre.

H Canebant Iudei tuba in Pascha, Pentecoste, et Scenopegia: nos precipue in inchoatione euangelice predicationis atque initio fidei, cum resurgimus in Christo, eum remissionem accipimus, et in dedicatione domus pectoris nostri, cum innouata fuerit post ruinam.


4 Quia preceptum in Isrel est: Et iudicium Deo Iacob.

C Isrel, populus electus, fide uidens Deum; idem et Iacob, propter utramque plebem, ex circumcisione uenientem et preputio. Christus enim utrumque fecit, et legem dedit, et iudicium futurum sue potestatis innotuit.


5  Testimonium in Ioseph posuit ÷ illud .. cum exiret de terra Aegypti: Linguam quam non nouerat audiuit.

C Ioseph interpretatur augmentatio; cuius nominis interpretatio testimonium est Hebrei populi, qui de terra Aegypti multiplicatus exiuit. Et sicut ille per maris Rubri undas eiectus est, sic nos a terra Aegypti, id est, a uitiis carnalibus absoluti, regenerante sancta unda, renascimur. Et sicut illud mare fuit rubrum, ita aqua baptismi  rubra potest nuncupari. Audiuit linguam, H C id est precepta euangelica, que prius non nouit.


6 Diuertit ab oneribus dorsum eius: Manus eius in cophino seruierunt.

 C Euertit Deus a dorso Christianorum onera peccatorum, quando felici humilitate prosternuntur. Cophinos dicimus, per quos sordium purgamenta abiicimus. Manus in eis tenent, qui peccatorum immunditiis occupantur. Ab hac seruitute liberamur, quando scelerum nostrum sordibus expiamur.


7 In tribulatione inuocasti me et liberaui te: exaudiui te in abscondito tempestatis: Probaui te apud aquam contradictionis. Diapsal.

H C Nunc introducitur persona Dei loquens ad populum. C Ipse enim nos de tribulatione liberat; ipse in abscondito angustiam nostre tempestatis exaudit: sed probat nos in contradictionibus hereticorum, qui resistentes, et uoluntatem electorum mutare  conantes, uelut uenti flantes mentem concitant.


8 Audi, populus meus, et contestabor te, Isrel, si me audieris. Non erit in te Deus recens: Neque adorabis Deum alienum.

C Ipse est populus Dei, qui nescit cum malis aliqua mistione morum confundi. Testificatur autem Deus, quando in futuro iudicio unicuique dederit pro factorum suorum qualitate sententiam . Dixit quoque: Non erit in te Deus recens, ne uerbum Patris quisquam putaret esse sub tempore. Quoniam ipse est qui ante omne principium genitus de Patris substantia, equali cum eo ceternitate consistit. Nec adorabis, ostendit ut pene par sit scelus, recentem Deum putare, et nefandis idolis seruire.


9 Ego ÷ enim .. sum Dominus Deus tuus qui eduxi  te de terra Aegypti: Dilata os tuum et implebo illud.

C Ego ipse, qui dudum eduxi te de terra Aegypti, nunc adueni per potentiam carnis, et educo de terra Aegypti, quando per regenerationis gratiam, a peccatis teterrimis liberabo te. Dilata os, id est, diuulga et dissemina, confitendo uel admonendo que digna sunt auditu. H uis comedere Dominum Deum tuum? dilata os tuum; ipse hortatur nos ut eum comedamus. Quantum igitur dilataueris, tantum accipies. Si uolueris, totum accipies; si nolueris, saltem accipe partem. Totum accipit, qui omnia propter eum relinquens, sequitur eum.


10 Et non audiuit populus meus uocem meam: Et Isrel non intendit mihi.

 C Non audiuit populus Iudeorum, qui Christo Filio Dei credere noluit. H Ego sto ad ostium et pulso : uolo ut aperias, et ingrediar, et aperire non uis.


11 Et dimisi eos secundum desideria cordis eorum: Ibunt in adinuentionibus suis.

C Sequitur ultio digna peccatoris. Non enim dimittitur impunitus, qui a Domini defensione deseritur. Quia malorum omnium retributio est, tanta bonitate fraudari. Putat enim peccator genus esse beneficii, si suis uoluptatibus permittitur expleri, cum in penam eorum dicat Apostolus: Tradidit illos Deus in concupiscentias cordis eorum . H Infelix qui a Deo non corripitur. Si quis peccans non percutitur, iste miser est; ideo et illos  dimisit, quia sepe percussi, et disciplinam non receperunt.


12 Si populus meus audisset me: Isrel si in uiis meis ambulasset.

C Ideo suum dixit populum, quia ei legem dedit et miracula magna monstrauit, ut culpa cresceret, cum in eum plebs electa peccasset. Ille autem ambulat in uiis eius, qui mandatis eius non reperitur aduersus.


13 Pro nichilo forsitan inimicos eorum humiliassem: Et super tribulantes eos misissem manum meam.

C. uide ergo, quod si Deo male agentes resistimus, ille nostris non contradicit inimicis, id est demonibus  uel uitiis: sed tamen et iustos quandoque tentari sinit. Sed iustos sic tentari patitur, ut non deserat: impios autem tribulari permittit, ut se ab eis reddat alienum.


14 Inimici Domini mentiti sunt ei: Et erit tempus eorum in secula.

C Mentiuntur enim qui se bonis promissionibus obligantes, in pessimos iterum relabuntur errores. Addidit: in eternum erit tempus eorum, scilicet punitionis, quando illis dicitur: Ite in ignem eternum . H Inimici isti Iudei sunt, qui mentiti sunt, id est negauerunt Dominum. Et erit tempus conuersionis eorum in secula, id est finem seculi, quando omnis Isrel saluabitur.


15 Et cibauit illos ex adipe frumenti:  Et de petra melle saturauit eos.

C Adeps frumenti, sacramentum est corporis Christi. Quid enim adeps in frumento signat, nisi diuinitatem in carne? Petra, Christus; mel, dulcedo ipsius, a quo omnes credentes predicatione sancta satiantur; sed perfidi ieiuni fuerunt, qui auribus aggrauatis, Christo obaudire noluerunt. Ad litteram: cibauit eos manna.



ORATIO EX PSAL. LXXX.

Dilata, Domine, supplicum ora, ad annuntiandum gloriam tuam, ut, Aegyptiis operibus retrorsum relictis, nominis tui confessione letemur. Per Dominum nostrum Iesum Christum, etc.



PSALMUS LXXXI.



ARGUMENTUM PSAL. LXXXI.


C Propheta contra Iudeos de Christi aduentu loquitur, monens ut intelligant ipsum esse Christum, qui in assumptione carnis pauper esse uidebatur.


TT. Psalmus Asaph.

C Asaph  contra Iudeos, de Christi aduentu, per totum loquitur psalmum, monens ut intelligant ipsum esse Christum, qui assumptione carnis pauper esse uidebatur.


1 Deus stetit in synagoga deorum: In medio ÷ autem .. deos diiudicat.

C De corporali situ humanitatis Christi loquitur. Nam non potest dici a natura deitatis, stare uel  sedere, qui nulla loci determinatione concluditur. Addit etiam deorum, ut euidentius de hominibus dictum aduerteres, inter quos corporaliter habitasse cognoscitur Christus. H Deos appellat omnes presides Ecclesiarum, quos Deus deorum non per alios, sed per semetipsum discernit ac iudicat. C uel apostolos et iustos dicit deos, quos Deus diiudicat, id est discernit ab aliis. Possunt et angeli dii dici.


2 Usquequo iudicatis iniquitatem: Et facies peccatorum sumitis? Diapsalma.

H Usquequo iudicatis, Scribarum et Phariseorum, siue quorumdam redarguit episcoporum prauitatem, qui personas accipientes, secundum faciem, et non secundum Deum iudicant. Ac si dicat: Si  uenerit pauper habens iustum negotium, et iterum diues habens peruersum, uos personam aspicitis non negotium; iudicium uero non consideratis, non causam, sed personas eorum qui causas habent.


3 Iudicate egeno et pupillo: Humilem et pauperem iustificate.

C Admonet obnixius Iudeos ut debuissent intelligere Christum, quem uidebant, egenum propter nos factum et pauperem, cuius sunt omnia in celo et in terra. Pupillum, cui pater carnalis solatia non prebebat.


4 Eripite pauperem: et egenum De manu peccatoris liberate.

C Commonentur hic ergo, qui manus suas in nece Domini minime polluerunt, ne desinant iniuste traditum  sceleratis eripere, qui paupertatem et indigentiam cum humanitate suscepit; ideo recte pauper dicitur et egenus.


5 Nescierunt neque intellexerunt, in tenebris ambulant: Mouebuntur omnia fundamenta terre.

C uera sententia est, que illos dicit non intellexisse auctorem luminis, qui in tenebris ambulabant, quia si cognouissent, nunquam Dominum glorie crucifixissent . Mouebuntur fundamenta, signum dicit, quod in crucifixione Domini constat euenisse. Terra mota est, petre scisse sunt . Siue quia illo tempore multi peccatores, id est terreni, uiso tali miraculo, crediderunt, ut centurio.


6  Ego dixi: Dii estis: Et filii Excelsi omnes.

H C uidete qualis sit dignitas fidelibus dii uocari et filii. C Omnes autem eius filii uocantur, qui suis iussionibus acquiescunt. Iste ergo uersus solos iustos respicit.


7 uos autem sicut homines moriemini: Et sicut unus de principibus cadetis.

C Increpat etiam incredulos, qui mori potius per superbiam uoluerunt, quam per obedientiam uiuere. Dicendo autem: sicut homines, significat peccatores, qui nullo pretio sunt redempti, nec de peccatis liberi propter perfidiam. Unus de principibus significat diabolum, qui de celo proiectus corruit, et penam sue peruersitatis inuenit .


8  Surge, Deus, iudica terram: Quoniam tu hereditabis ÷ in omnibus gentibus.

C Surge, dicitur illi, qui in sepulcro triduanus somno dormiuit. Et iudica eos, qui terrena sapiendo, merito terre comparantur. Hereditabis illam terram, scilicet quam beati possidebunt. H uel, hereditabis per fidem, in omnibus gentibus, quia in omnem terram exiuit sonus apostolorum : et ex omnibus gentibus hereditatem recipient in regno celorum.



ORATIO EX PSAL. LXXXI.

Da nobis, Domine, secundum preceptum tuum, ab iniquitatis iudicio declinare, pauperumque necessitatibus  subuenire, ut mereamur filiorum tuorum numero copulari. Per Dominum nostrum Iesum Christum, etc.



PSALMUS LXXXII.



ARGUMENTUM PSAL. LXXXII.

C uox fidelium deprecantium ne a satellitibus Antichristi diutius Ecclesia torqueatur, sed cito eorum contumacia opprimatur.


TT. Canticum psalmi Asaph.


1 Deus ÷ quis similis erit tibi ..: Ne taceas neque compescaris, Deus.

C Quis enim similis erit ei, qui celum terramque, uel cuncta que in eis sunt, summa celeritate perfecit? quem uir iste contuebatur talem et tantum, et  ideo, merito nullum ei similem esse profitetur. Ne taceas, in illo futuro aduentu. Compescuit etiam uirtutem suam, quando passus est, quasi reum se teneri et Pontio Pilato tradi. Ista in futuro iudicio cessabunt, ubi potentia diuinitatis elucescet


2 Quoniam ecce inimici tui sonuerunt: Et qui oderunt te extulerunt caput.

C Iste uersiculus ad tempora Antichristi aptatur, quando inimici Dei tumultuosis seditionibus insonabunt. Sonuerunt uero dixit, et non ait, locuti sunt, ut eis negarentur uerba hominum, qui uoces rationabiles non habebant. Dicit extulerunt caput, dum capita potuisset dici; sed omnibus insanis unum est caput, Antichristus.


3 Super populum tuum malignauerunt consilium:  Et cogitauerunt aduersus sanctos tuos.

Populus Dei est, qui precepta ueritatis toto nisu implere satagit. C Addidit aduersus sanctos, ut non solum mediocribus, uerum etiam ipsis celestibus uiris inferre conarentur exitium.


4 Dixerunt: uenite, et disperdamus eos de gente: Et non memoretur nomen Isrel ultra.

C Talem intentionem habebit Antichristus, ut Christianum nomen de orbe terrarum funditus deleatur, nesciens miser, quia, dum seruos Christi necare cupit, sanctorum numerum assidua persecutione complebit. De gente significat populum Christianum, qui, quamuis ex pluribus gentibus sit collectus, unus tamen, quia de uno fonte baptismatis  noscitur procreatus.


5 Quoniam cogitauerunt unanimiter simul: Aduersum te testamentum disposuerunt tabernacula Idumeorum et Ismahelite.

H O infelicitas! Non potest populus Dei tantum in bono habere concordiam quantum mali habent in malo. uidete ergo quid pugnet aduersus sanctos. Tabernacula Idumeorum . Ismahelite, qui obedientes sibi dicuntur, hoc est, quodcunque cor habuerit et mala cogitatio statim faciunt. C Testamentum in Scripturis diuinis, non illud solum dicitur, quod non ualet nisi testatoribus mortuis, sed omne pactum et placitum, testamentum uocatur, etiam inter uiuos.


6  Moab et Agareni. Gebat et Ammon et Amalec: Alienigene cum habitantibus Tyrum.

H Moab ex patre interpretatur, hoc est diabolo; Agareni, id est aduene, scilicet populo Dei alieni; Gebal, uallis uana, Ge dicitur uallis; bal, uana, quod est presens mundus, in quo uanitas regnat. Ammon, populus turbidus, id est heretici; C Amalec, populus lingens, id est fallaciter blandiens; H Alienigene, id est Philistini, qui dicuntur cadentes potione, hoc est qui inebriati sunt de calice diaboli. Tyrus dicitur sor Hebrea lingua, quod interpretatur angustia anime: qui oppugnant populum Dei hi sunt. Sed uideamus quem habeant principem. Sequitur enim:

7  Etenim Assur uenit cum illis: Facti sunt in adiutorium filiis Loth. Diapsalma.

H Assur, pro ipso diabolo positus est. C Qui reuera simul cum eis uenit ad oppugnationem fidelium. H Loth declinans interpretatur; filii Loth, immundi spiritus. C Unde merito tale nomen in fine positum est, quod declinationem significaret: ac si diceret: Omnis hec turba perditorum simul declinauit in malum; non est qui faciat bonum.


8 Fac illis sicut Madian et Sisare: Sicut Iabin in torrente Cison.

C Madian, declinans iudicium; Sisara, gaudii exclusio; Iabin, sapiens mundi; Cison, duritia eorum. Qui omnes in torrente Cison et in Endor perierunt.


9  Disperierunt in Endor: Facti sunt ut stercus terre.

H Endor, id est fons generationis, scilicet carnalis, non baptismatis. C Facti sunt ut stercus terre, dum cadauera eorum corporali putredine soluerentur.


10 Pone principes eorum sicut Oreb et Zeb: Et Zebee et Salmana.

H Oreb foramen interpretatur, in quod coluber ingreditur; Zeb, lupus; C Zebee, uictima, H siue hostia, scilicet diaboli; Salmana, perfectus in malitia. C Hec omnia exercitui aptat Antichristi. Qui nulla conuersione saluandi sunt.


11  Omnes principes eorum: Qui dixerunt ÷ hereditate .. possideamus sanctuarium Dei.

C Isti superius nominati dixerunt: Possideamus sanctuarium Dei, id est populum Christianum. H Sed non perfecerunt, quia Dominus pugnabat pro populo suo.


12 Deus meus, pone illos ut rotam: Et sicut stipulam ante faciem uenti.

C Impii enim dum mala cogitatione uoluuntur, rotis fiunt similes, H non habentes ulla fundamenta in malis actibus. Sicut stipulam, C ut leuitas peccantium, quasi uento meabili transferatur. Facies autem uenti, presentiam eius significat.


13  Sicut ignis qui comburit siluam: Et sicut flamma comburens montes.

C Ignem quoque et flammam, posuit tempus iudicii, quando silue densissime peccatorum, et montes superbie concremantur. H uel, siluam dixit steriles homines, qui frugibus carent. Sterilitas igitur pereat in eis, et superbia, que montium nomine significatur.


14 Ita persequeris illos in tempestate tua: Et in ira tua turbabis eos.

C Ita persequeris eos, hoc respicit ad illa, que superius dixit: ut sic debeant exterminari, quemadmodum comparationem ante faciem uenti commemorat. In tempestate, hoc est iudicii tempore, quod tempestati merito comparatur. Primum, quia  improuisum est; deinde, quod subito fragore conturbat. Sepe diximus iram diuinitati non posse congruere, sed ab hominibus tractum est, qui quando sceleratos iudicant, irato animo mouentur.


15 Imple facies eorum ignominia: ÷ Et querent nomen tuum, Domine ...

C Nunc conuertitur ad illos, qui sunt Domino credituri; nam illorum facies impletur ignominia, qui peccatorum suorum non inuenerunt laudatores, et statim querunt inuocare nomen Domini.


16 Erubescant et conturbentur in seculum ÷ seculi ..: Et confundantur et pereant.

H Pereant secundum hoc quod mali sunt, ut saluentur in hoc quod bonum est. Perditio enim hec,  non abolitionem sonat, sed salutem.


17 Ut cognoscant quia nomen tibi Dominus: Tu solus Altissimus super omnem terram.

C Omnes enim cognoscent  omnipotentiam Dei: et quia ipse solus est Altissimus, dum ipsum cognouerint, et conuersis parcere, et obduratos eterna ultione damnare.



ORATIO EX PSAL. LXXXII.

Discute a nobis, Domine, omnem superfluitatis errorem, ut, relictis gentibus uitiorum, te solum  metuamus. Per Dominum nostrum Iesum Christum, etc.



PSALMUS LXXXIII.



ARGUMENTUM PSAL. LXXXIII.


C uox Ecclesie Deum uehementer desiderantis, beatum esse profitentis cui Dominus prestat auxilium.


TT. In finem pro torcularibus. Filiis Core. Psalmus.

C Tres sunt psalmi, qui pro torcularibus describuntur, scilicet octauus, et octogesimus, atque octogesimus tertius, et significat ad sanctam Trinitatem hoc mysterium Ecclesie pertinere, quod trini numeri repetitione sacratum est. Core caluum interpretari diximus, cuius nominis interpretatio denuntiat locum, ubi Christus crucifixus est: et ideo filii Core, Christiani uocantur. Ex quorum persona psalmus iste cantatur.


1  Quam dilecta tabernacula tua, Domine uirtutum: Concupiscit et deficit anima mea in atria Domini.

H Multi desiderant possessiones, alii seculi diuitias, alii apparere in ecclesiis et gloriam habere; mihi solum hoc desiderium est: uidere eterna tabernacula. Dilecta utique sunt, ubi congregatio uirtutum est, non uitiorum. Concupiscit anima, hic est solus amor meus ac desiderium ut uideam atria tua. C Deficit uero mens necessario in illud, quo directa ad presens non ualet peruenire. Considerabat enim ille celestia gaudia, sed ad ea e uestigio non poterat peruenire.


2 Cor meum et caro mea:  Exsultauerunt in Deum uiuum.

C Hic aduertendum est, quanta uir iste sanctitate fuerit preclarus: ut non solum eius anima, uerum etiam caro  in exsultatione Dei, felici sorte proruperit, preuidens bona futuri seculi, que confidebat se gratia Christi adipisci.


3 Etenim passer inuenit ÷ sibi .. domum: Et turtur nidum sibi, ubi reponat pullos suos.

C Passer est nimia uelocitate celerrimus, habitans in foraminibus parietum, qui, dum habitationem inuenerit, ualde letus exsultat; sic anima, dum in regno celorum mansionem suam senserit esse preparatam, gaudet. Turtur uero castissima auis est, qui una tantum est copulatione contentus, filiisque  suis nidificare cognoscitur, et significat Ecclesiam, que, preter Christi Domini, alterius nescit habere consortium.


4 Altaria tua, Domine uirtutum: Rex meus et Deus meus.

C Altaria tua, ubi iungendum est quod in primo uersu dictum est: quam amabilia sunt et dilecta sunt: ubi satietas semper magis incitat, nec beata esuries aliquando discedit. Rex a regendo dicitur, Deus uero a creando, quamuis et timorem nomen illud indicet.


5 Beati qui habitant in domo tua: In secula seculorum laudabunt te. Diapsalma.

C Qualis ergo illius seculi uentura letitia est, ubi datur copiose gaudere, et nunquam ab ea posse  discedere, et sine fine Deum laudare?


6 Beatus uir cuius est auxilium abs te: ascensiones in corde suo disposuit in ualle lacrymarum: In loco quem posuit.

C Prodit hic labores colluctationesque difficiles, cum dicit, auxilium abs te. Et quia per liberum uoluntatis arbitrium, Dei gratia adiutum, ascensio ista disponitur, adiecit: ascensus in corde eius, quia, cum uicerit quis auxilio Dei libidinem, ascendit primum gradum; cum dominatus fuerit superbie, subit alterum; dum superauerit auaritiam, subit tertium, et tot gradibus euehitur quot uitiis fuerit absolutus. uallis lacrymarum, humilitas est penitentis; locus quem posuit, regnum Dei significat  futurum. Quem locum Deus posuit, ut mandata eius custodientes, illic collocemur eternaliter.


7 Etenim benedictiones dabit legislator: ibunt de uirtute in uirtutem: uidebitur Deus deorum in Sion.

H Legislator Christus est, qui dat benedictionem hic bene pugnantibus. Et ibunt de uirtute in uirtutem: qui hic fortes apparuerint, ibi robustiores fiunt. C Deus deorum dicitur, sicut Rex regum et Dominus dominantium. H Quanta letitia est ire de uirtute in uirtutem, et hoc ipsum habere premium ut Christum uidere mereamur: Deum quippe uidere infinita corona est. Non dicit autem: ibunt de imbecillitate in uirtutem, sed de uirtute in uirtutem, quia nisi hic habuerimus uirtutem, ibi maiorem  habere non possumus. uis ibi coronari, hic pugna.


8 Domine, Deus uirtutum, exaudi orationem meam: Auribus percipe, Deus Iacob. Diapsalma.

C Deus uirtutum, et Deus Iacob, ipse est Christus iehsu, qui inimicorum suorum esse clementissimus supplantator cognoscitur, quando eorum nequitias ad uirtutum semitas facit peruenire directas. Dicitur uero Deus uirtutum, quoniam ab ipso habemus ut eamus de uirtute in uirtutem, et ab ipso sunt solo omnes uirtutes.


9 Protector noster, aspice, Deus: Et respice in faciem christi tui.

H Respicit enim Pater in faciem Filii, quando in nos per suam gratiam respicere dignatur, quia  Christus caput, nos membra ipsius sumus, et Christus in nobis est. Unde ipse ait: Qui uos recipit, me recipit . Et Apostolus: An experimentum queritis eius qui in me loquitur Christus?  Quia itaque Christus in nobis est, in Christi faciem dicitur Pater respicere, cum in nos respicit, quia propter eum nos respicit.


10 Quoniam melior est dies ÷ una .. in atriis tuis: Super millia.

C Dies ista eterna est, nec initium habet nec fine concluditur. H Una dies est perpetua, quia non habet noctem nec tenebras . C Super millia, mundum istum significat, ubi millia dierum sustinet in finem, et ab uno illo uincitur, quidquid in istorum multiplicationibus aggregatur.


11  Elegi abiectus esse in domo Dei mei: Magis quam habitare in tabernaculis peccatorum.

C Abiectus enim ille est, qui humana estimatione habetur extremus; sed apud Deum honorabilis iudicatur, qui propter nomen ipsius intra homines uidetur esse despectus. Tabernacula peccatorum, uita presens esse dignoscitur, uel gloria seculi et pompa. H uolui itaque et elegi esse minimus in regno celorum magis quam in isto seculo primus.


12 Quia misericordiam et ueritatem ÷ diligit Deus ..: Gratiam et gloriam dabit Dominus.

H Misericordia Dei est, quoniam ex peccatoribus efficit iustos; ueritas, quia non negauit iustis premium.  Promissam primo gratiam dat, cum peccator conuertitur ad uitam; gratia enim dicta quasi gratis data. Dabit uero et gloriam, cum diuino munere iustificati, in futuro erimus consortes angelorum.


13 Non priuabit bonis eos qui ambulant in innocentia: Domine uirtutum, beatus homo qui sperat in te.

C Ille enim est innocens qui nulli nocet: talis ergo non potest priuari muneribus Christi. Domine uirtutum, sub admiratione legendum est, id est, qui tanta facit quanta homines enarrare non possunt; beatus est quoque qui spem suam in eterna felicitate posuerit, H et qui se scit non offendisse Deum suum.



ORATIO EX PSAL. LXXXIII.

 Tabernaculorum celestium fundator, eterne Deus, dispone, quesumus, ascensus in cordibus nostris, quibus ad tua tabernacula mereamur sine lapsu peccati transcendere. Per Dominum nostrum Iesum Christum, etc.



PSALMUS LXXXIu.



ARGUMENTUM PSAL. LXXXIu.

C Deo Propheta gratias agit, quoniam de illa antiquitate Iudaice nationis prouenit populus ad culturam Domini Saluatoris, expetitque aduentum Christi, in quo humana cecitas fidei lumen accepit.


TT. In finem filiis Core psalmus Dauid.

C Quid significat Core sepe iam diximus. Hoc  tamen hic commonere sufficiat, hunc psalmum dici de illis, qui iam Domino Saluatori sincera mente crediderunt.


1 Benedixisti, Domine, terram tuam: Auertisti captiuitatem Iacob.

C Benedixisti terram, uidelicet illam in tuo aduentu, que in Adam multata est, id est, carnem quam dignatus est assumere, uel hominem. Per Iacob populum fidelem intellige qui liberatus est a captiuitate diaboli, quando meruit Dei gratia saluari. H uel, terram, id est beatam uirginem, uel peccatorem hominem, dum confitetur peccata sua, qui ante spinas et tribulos germinauit, postea, benedictione contritionis accepta, fructus affert penitentie.


2 Remisisti iniquitatem plebis tue:  Operuisti omnia peccata eorum. Diapsal.

C Remittere est debitum relaxare, non aliunde sed ex pietate, id est, non cause alicuius interuentu, sed mera pietate. Operuit uero peccata nostra, quando ad uindictam uidere non uoluit, sed indulsit, H uel uirtutibus operuit.


3 Mitigasti omnem iram tuam: Auertisti ab ira indignationis tue.

C Narrat culpas, quas in Dominum Iudeorum peruersitas exercuit. Ab ira se uertit, quando Iudeorum interitum auertit, quando ad egrotos medicus, et auctor salutis ad pestilentie plenos aduenit; quod non solum ad unam gentem, sed ad beneficium totius orbis aptandum est. H uel. hec omnia supradicta  fecisti, dum Filium misisti incarnandum.


4 Conuerte nos, Deus salutaris noster: Et auerte iram tuam a nobis.

C Prius Propheta gratias egit pro preteritis peccatis dimissis, nunc rogat pro futuris, quia eos preuidebat in passione Christi magna scelera esse facturos: hoc dicit, conuerte, ut de persecutoribus defensores fiant, de blasphemis predicatores, de contradictoribus discipuli.


5 Nunquid in eternum irasceris nobis: ÷ Aut. .. extendes iram tuam a generatione in generationem?

C Duas generationes ponit. Prima est, ut quibusdam placet, ab Adam usque ad Christum. Secunda, a Christo usque ad finem seculi. Petit ergo, ut  quia priori generationi pro sua culpa iuste irascitur Dominus, ne secunde generationi item uelit irasciet perpetua eam damnatione percellere.


6 Deus, tu conuersus uiuificabis nos: Et plebs tua letabitur in te.

C Ideo uiuificabis nos, quia promittis conuersionis uotum, ut ad introitum uite peruenire possimus-Quod cum donaueris, tunc plebs illa pro spe letabitur in te, que infeliciter gaudebat in se.


7 Ostende nobis, Domine, misericordiam tuam: Et salutare tuum da nobis.

C Misericordia Patris, Saluator est, quem sibi, illustratione sacre fidei, beata cohors poscebat ostendi. Addit, da nobis, ita scilicet ut in mente  nostra celesti dono ita recipiatur, ut nullis tentationibus auferatur.


8 Audiam quid loquatur ÷ in me .. Dominus Deus. Quoniam loquetur pacem in plebem suam.

C Intus enim loquitur Dominus, id est Spiritus sanctus, ut Psalmista foris fari posse uideatur; intrinsecus audit, ut extrinsecus audiatur. Pax Dei, Christus est, quem locuturum dicit plebi sue, id est sanctis, qui Deo probabili conuersatione placuerunt.


9 Et super sanctos suos: Et in eos qui conuertuntur ad cor.

C Conuertitur ad cor, qui relictis peccatis ad penitentiam se erigit, et felicia eligit Christi subire seruitia, mundi pestifera libertate derelicta. H Conuertitur  etiam ad cor, qui legem non corporaliter sed spiritualiter intelligere conatur.


10 uerumtamen prope timentes eum salutare ipsius Ut inhabitet gloria in terra nostra.

C Iudei quamuis soli  uero Deo uiderentur deuoti, tamen carnaliter omnia facientes, diuersis eum culpis irritabant. Ideo non uere dicti sunt timere, sed prope timere, qui legem ipsius carnaliter non spiritualiter acceperunt; et quamuis tales fuissent, tamen Dominus Saluator de ipsorum elegit carnaliter gente procreari, et uersabatur gloria in terra illorum, id est Christus miraculis coruscans.


11  Misericordia et ueritas obuiauerunt sibi: Iustitia et pax osculate sunt.

C Christo enim prestante, duo testamenta in unius copulationis seriem adducta sunt. In nouo enim misericordia est, in qua liberamur; in ueteri ueritas, ubi prophetarum annuntiatio uera continetur. Que sibi obuiauerunt ad gratiam promissam perfectionis implendam. Osculate sunt pax et iustitia, que idem significant; quod misericordia et ueritas osculate sese sunt, id est in unam uenerunt amabilis sententie concordiam. Qui amoris amplexus fieri solet, quando causa dilectionis homines, se post longum tempus uidentes, osculantur.


12 ueritas de terra orta est: Et iustitia de celo prospexit.

 C ueritas de terra orta est, quando ex Maria uirgine uerbum caro factum est. Iustitia prospexit: quando humano generi periclitanti Filius Dei subuenit. H Iustum enim erat ut Saluator misereretur populo suo.


13 Etenim Dominus dabit benignitatem: Et terra nostra dabit fructum suum.

C Iste uersiculus conuenienter aptatur ad humilitatem penitentis; dat enim sua benignitate Deus affectum et amorem confessionis, id est imbrem lacrymarum, ut caro nostra, piis fletibus irrigata, fructum possit afferre penitentie. H uel Maria  dedit fructum suum, et iustum fructum dedit; ideo ait: Iustitia ante eum ambulabit.


14  Iustitia ante eum ambulabit: Et ponet in uia gressus suos.

C Iustitia enim ambulauit ante eos, quando, malorum suorum ueritate recognita, remitti sibi humiliter petunt quod peccando perpetrauerunt; tunc uere ponunt in uia, id est in Christo, gressus suos, qui ante errauerunt in semitis detestabilibus.



ORATIO EX PSAL. LXXXIu.

Remitte, Domine, iniquitatem plebis tue; et ostende nobis misericordiam tuam, que nos in uiam pacis, iustitia precedente, perducat. Per Dominum nostrum Iesum Christum Filium, etc.



PSALMUS LXXXu.



ARGUMENTUM PSAL. LXXXu.


C Oratio Christi ad Patrem pro se, suisque membris quorum ipse caput est.


TT. Oratio ÷ ipsi .. Dauid.

C Oratio dicitur quasi oris ratio: per totum istum psalmum orat Christus ad Patrem pro se suisque membris, quorum ipse caput est.


1 Inclina, Domine, aurem tuam: ÷ Et .. exaudime: quoniam inops et pauper sum ÷ ego ..

H Iuxta fragilitatem corporis assumpti, ad Patrem fundit orationem. C Aurem, non istam corpoream, sed auditum illum spiritalem dicit, quo petentium uota cognoscit. Dicendo uero egenum esse et pauperem, conditionem quam susceperat humanitatis  ostendit. Egenus etiam et pauper est, quisquis meruerit mundi istius peruersitate uacuari, qualis ueraciter fuit Christus.


2 Custodi animam meam quoniam sanctus sum: Saluum fac seruum tuum, Deus meus, sperantem in te.

C Sanctus enim dictus ueraciter Christus  petit se saluum fieri a diuinitate, ut nos instrueret salutem non esse constitutam in humanis uiribus.


3 Miserere mei, Domine, quoniam ad te clamari tota die: letifica animam serui tui: Quoniam ad te ÷ Domine .. animam meam leuaui.

C Unus atque idem Deus homo Christus iehsu  petit misericordiam, qui donat illam: docens nos semper supplicare Deo, qui frequenti culpa delinquimus. Cum dicitur tota die, totius uite tempus ostenditur. Letificari petit animam, fons hilaritatis, ex illa parte, qua seruus est; seruus uero dici uult, quoniam ex uirgine Maria natus est, que ancillam Dei se esse fatebatur angelo nuntianti. Unde et in alio psalmo dicit: Ego seruus tuus et filius ancille tue .


4 Quoniam tu, Domine, suauis et mitis: Et multe misericordie omnibus inuocantibus te.

C Ostendit enim quid sit Deus, quia est suauis post amaritudinem huius seculi ad se reuertentibus; mitis, quia sustinet peccatores; multe misericordie,  quia, licet sint nostra innumerosa peccata, multo abundantior est pietas; que tot relaxat offensas, et nulli negat se inuocanti presidium.


5 Auribus percipe, Domine, orationem meam: Et intende uoci deprecationis mee.

C Percipe, cum dicit, uult non transitorie audiri, sed ut in illis finibus maiestatis eius oratio recondatur, sicut per aures ab homine memorie probatur infigi. Additumque est: intende uoci ut intentus animus aperiret auditum.


6 In die tribulationis mee clamaui ad te. Quia exaudisti me.

H In die tribulationis, hoc est in die passionis, clamaui, scilicet de cruce; exaudisti, ut commendatum tibi spiritum meum restitueres.


7  Non est similis tui in diis ÷ Domine ..: Et non est secundum opera tua.

C Non est in diis similis tui dicendo, idola significat paganorum, que adhuc in mundo nefanda deuotione colebantur: et non est secundum opera tua, scilicet tibi similis, qui fecisti celum et terram.


8 Omnes gentes quas ÷ cunque .. fecisti uenient, et adorabunt coram te, Domine: Et glorificabunt nomen tuum.

C Cum enim tunc sola esset Iudaica gens, que unum Deum colere uidebatur, predicat omnes gentes, que idolis tenebantur obnoxie, ad culturam eius esse uenturas. H Per passionem enim meam, cognoscent magnitudinem uirtutis tue.


9  Quoniam magnus ÷ es tu .. et faciens mirabilia: Tu ÷ es .. Deus solus.

C Magnus uero non potest dici nisi Deus solus, cuius potestati nullatenus potest aliquid comparari. Solus etiam dictus est, quia sancta Trinitas unus Deus est, tantum personis distincta, non nature discretione separata.


10 Deduc me, Domine, in uia tua: et ingrediar in ueritate tua: Letetur cor meum, ut timeat nomen tuum.

H C Hinc Propheta loquitur, uel Christus in persona membrorum. uia Domini, Christus, ipse est et ueritas: in qua uia et ueritate Ecclesia ut ambulare possit, Deum deprecatur: sine cuius auxilio hoc implere non ualet. Sic letetur cor, ut sub timore  letetur, et sub spe timeat. In hoc seculo qui iudicem formidauerit, reus est: Deum qui timuerit, sanctus est. H Cum a merore facinorum eruditus fuero, tunc in te letitia spirituali gaudebo.


11 Confitebor tibi, Domine Deus meus, in toto corde meo: Et glorificabo nomen tuum in eternum.

C Illa est uera confessio, que toto exprimitur mentis arcano: et ille confitetur ex toto corde, qui totam spem suam ponit in Deum. In eternum: illud significat, quod inter sanctos eius laudes Domino iugiter personabit, dum in illa beatitudine promissa receperit.


12 Quia misericordia tua magna ÷ est .. super me: Et eruisti animam meam ex inferno inferiori.

 H Agit populus fidelis gratias Deo, quoniam magna est misericordia eius: suamque animam dicit esse liberatam ab inferno inferiori, id est, a pena in qua peccatores damnantur. Superior infernus, peccatum est; inferior, eterna pena. A C uel inferior infernus pena damnatorum: superior limbus patrum, in quo inferiori diues positus inferno, Lazarum uidit positum in superiori .


13 Deus, iniqui ÷ in .. surrexerunt super me: et synagoga potentium quesierunt animam meam: Et non proposuerunt te in conspectu suo.

C Iterum Christus secundum humanitatem suam loquitur. Cum dicit iniquos, significat Iudeos, qui insurrexerunt super eum, scilicet ut reum dicerent innocentem, suumque regem plebs insana trucidaret.  Synagoga potentium, superborum est congregatio: qui belluino fremitu animam Christi adimere uolebant. Addit uero. Et non proposuerunt, etc. Quicunque enim facinus perpetrat, Deum ante conspectum suum omnimodis non proponit: quoniam si illum haberet presentem, protinus a cogitato facinore reuocaretur.


14 Et tu, Domine Deus, miserator et misericors: Patiens et multe misericordie et uerax.

C Miserator enim Deus est, quia singulis rebus misericordiam facit: misericors, quia semper pia est ipsa natura deitatis: patiens, quia peccatores sustinet: multum misericors, quia plus nobis remittit quam imbecillitas nostra promeretur: uerax, quia  nescit promissa sua aliqua imbecillitate subducere, id est, subtrahere uel negare.


15 Respice in me et miserere mei: da imperium tuum puero tuo: Et saluum fac filium ancille tue.

C uox Christi secundum humanitatem ad Patrem: ipse est enim puer Domini, de quo Isaias ait: Ecce puer meus, suscipiam eum . Puer est Christus in Scripturis dictus, propter innocentiam mentis. Dicitur etiam filius ancille; que angelo respondit se ancillam Dei esse dicens: Ecce ancilla Domini . Imperium uero intellige potestatem iudicii: quia, eo teste, Pater non iudicat quemquam, sed omne iudicium Filio dedit .


16 Fac mecum signum in bono, ut uideant qui oderunt  me. Et confundantur: Quoniam tu, Domine, adiuuisti me et consolatus es me.

C Signum dicitur ab eo quod uentura significet. Fac, Pater, signum in resurrectione, scilicet in bono, id est, in bonum credentium, et in confusionem negantium: uel in bonum, ut uideant Iudei et confundantur de malo suo, et ita reuertantur et credant. Adiuuisti, pertinet ad contradictionem Iudeorum altercantium, et ad iniusta certamina, in quibus illi semper ueritatis testimonio superabantur. Consolatus es: ad persecutiones insanorum  respicit.



ORATIO EX PSAL. LXXXu.

 Letifica, Domine, uultum familie tue, et erue animas nostras ex inferno inferiori, ut tui uultus contemplatione protecti, desideria carnis spiritali dominatione calcemus. Per Dominum nostrum Iesum, etc.



PSALMUS LXXXuI.



ARGUMENTUM PSAL. LXXXuI.

C uox Prophete de celesti Hierusalem, id est, Ecclesia Christi.


TT. Filiis Core psalmus cantici.

C Filii Core significant Christianos: psalmus autem de superioribus sonans, commonet nos celestia cogitare, et in eis hymnica exsultatione gaudere.


1 Fundamenta eius in montibus sanctis:  Diligit Dominus portas Sion super omnia tabernacula Iacob.

C Fundamentum Ecclesie Christus est: qui sic eam continet, ut nulla possit quassatione titubare. In montibus sanctis: significat apostolos et prophetas, qui excellentia sanctitatis montes uocantur. Sion Hierusalem celestem significat: cuius porte sunt fides, caritas, baptisma, penitentia, et quidquid in illam ciuitatem acquisitum populum intromittit. Siue, ut quidam uolunt, duodecim apostolos significant. Tabernacula Iacob Ecclesiam catholicam significant, que semper hic affligitur. Merito supra istam, illa spiritalis et celestis diligi dicitur: in qua iam nichil perturbationis esse declaratur.


2  Gloriosa dicta sunt de te: Ciuitas Dei. Diapsalma.

D Ciuitas Dei, est sancta Ecclesia: de qua in omni serie Scripturarum gloriosa dicta sunt, et in omnibus prophetis. Isaias enim dixit: Surge, Hierusalem ; de qua et Saluator: Non potest, inquit, ciuitas super montem posita abscondi .


3 Memor ero Raab et Babylonis: Scientium me.

D Raab interpretatur superbia uel latitudo. Unde per Raab, latitudo imperii Ecclesie designatur, siue latitudo peccati. Babylon, confusio: utraque autem significat plebem gentium, que ante aduentum Christi, in spatiosis huius seculi uiis per superbiam  gradientes, confusioni idolorum et peccatorum tradite fuerant, sed per misericordiam illuminate sunt. Dicit uero, scientium me: Non enim cuiuslibet Raab et Babylonis memor erit in iudicio Dominus: sed tantum scientium se, per fidem et caritatem. Translatio tamen Hebrea et Romana, scientibus me, habet.


4 Ecce alienigene et Tyrus et populus Aethiopum: Hi fuerunt illic.

C Alienigene, sunt a Iudaico populo extranei: et illis non credentibus, isti sunt recepti. H Et nos sumus isti alienigene, et Tyrus et populus Aethiopum. C Tyrus, significat angustiam penitentium, que ex contritione super peccatis procreatur populos Aethiopum, qui peccatorum fuerat obscuritate teterrimus,  sed in Dei ciuitatem collectus est.


5 Nunquid Sion dicet: Homo, et homo natus est in ea: Et ipse fundauit eam Altissimus?

Nunquid Sion, id est, quis hominum poterit dicere ipsi Sion: Quomodo nascetur homo in ea? et tamen nascetur talis homo in ea, qui est Altissimus, scilicet Deus, et fundauit eam, scilicet Sion. Et homo natus est in ea. C Assumpta carne Deus est homo factus, et fundauit ipse synagogam, ut Deus, qui tantum putabatur homo.


6 Dominus narrauit in Scripturis populorum et principum: Horum qui fuerunt in ea. Diapsalma.

 C Narrauit Dominus frequenter in Euangelio, quod de ipso predixerat Moyses . Ipsi sunt enim principes, Moyses et prophete, qui fuerunt in ea, id est in synagoga. H uel in Sion, id est in Ecclesia, narrauit in scripturis apostolorum qui fuerunt in carne uiuentes principes in ea.


7 Sicut letantium omnium: Habitatio est in te.

C Sicut letantium: de illa incomprehensibile letitia dicit, ubi eterna habitatio est fidelium. H uel potius de Ecclesia hic dicitur: ubi non uere et plene letantium, sed sicut letantium est habitatio.



ORATIO EX PSAL. LXXXuI.

Fundamentum fidei nostre Deus, qui in mentibus  sanctis, tanquam in excelsis montibus, eternitatis portas iustitia muniente componis, concede nobis in te gloriose credere, atque ad redemptionem nostram hominem factum predicabiliter confiteri. Per Dominum nostrum Iesum Christum, etc.



PSALMUS LXXXuII.



ARGUMENTUM PSAL. LXXXuII.

C Christus a Patre petens auxilium, contemptum suum refert, quem a Iudeis erat perpessurus: asseritque mortuos non esse suscitandos, ut possint Domino confiteri, resurrectionem sibi celerrimam uenire deposcens.


TT. Canticum psalmi filiis Core in finem pro Melech ad respondendum, intellectus Eman Isrelite.

 C Melech interpretatur chorus, diuina uerba decantans. Eman, frater eius: quo uocabulo Christus eos appellat, qui eius preceptis obediunt. Isrelite, Deum uidentes, qui per obedientiam Dei luce radiant. Hieronymus in commentario Origenis, Melech, et Augustinus et Cassiodorus habent: uerum in translatione Hieronymi ex Hebreo in Latinum, nec Amalech nec Melech, sed per chorum habetur: quod Hebraice dicitur Mahalat, nec Isrelite sed Esraite. Cassiodorus tamen Augustinum sequens, Melech exposuit et Isrelite, ubi in commentario Hieronymi Isrelite scriptum inuenitur, sed in Hebreo Esraite.


1 Domine Deus salutis mee: In die clamaui et nocte coram te.

 C Orat Christus ad Patrem, per id quod de uirgine Maria natum est, designans humilitatem imbecillitatis humane, quam est dignatus assumere. In die, letitiam significat: et nocte, aduersitatem declarat: utroque enim tempore, Deum esse deprecandum demonstrat.


2 Intret in conspectu tuo oratio mea: Inclina aurem tuam ad precem meam.

C Inclinat autem aurem suam Dominus, cum misericors dignatur audire, mirabili operatione sue uirtutis, non aure corporis.


3 Quia repleta est malis anima mea: Et uita mea inferno appropinquauit.

C Malis dicit completam esse animam suam:  malis utique, non suis, qui peccata non habuit; sed delictis mundi, quibus laborabat humanitas. Et uita mea inferno appropinquauit: hoc pertinet ad passionem Christi, ut in Euangelio, Tristis est anima mea usque ad mortem .


4 Aestimatus sum cum descendentibus in lacum: Factus sum sicut homo sine adiutorio, inter mortuos liber.

C Aestimatus sum: culpat eos, qui putabant eum mortuum fuisse communiter, ut moriuntur ceteri. Lacum dixit, uel locum sepulcri, uel inferni altissimam profunditatem. Factus sum: apud eos scilicet qui deitatem eius insanis mentibus non credebant. Solus etiam inter mortuos liber fuit, quia ipsa  quoque mortis claustra confregit. Ipsius enim tantum mors libera fuit, qui peccatum non fecit, et mors quoque eius uoluntaria fuit: et licet liber esset inter mortuos, tamen a dementibus estimatus est sicut uulnerati, etc.


5 Sicut uulnerati dormientes in sepulcris quorum non es memor amplius: Et ipsi de manu tua repulsi sunt.

C Adhuc enim de illis uanissimis dicit, qui putabant Deum, lancea uulneratum, occisum, pariter et sepultum, quasi unum ex hominibus sceleratis. Quorum non es memor, id est, de quibus non habes curam, quoniam peccatis facientibus, a te reddebantur alieni. Curam igitur intellige, quoad salutem eorum. Et ipsi repulsi sunt: hoc est, ipsi a manu  Dei probantur expulsi, dum a gubernatione eius reddebantur alieni.


6 Posuerunt me in lacu inferiori: In tenebrosis et umbra mortis.

C Lacus pro inferno ponitur, et pro sepultura foueali, et pro mundi istius profundissima calamitate: quod hic uoluit intelligi. In tenebris, id est, sub obliuionis cecitate. Umbra mortis, peccatorum indicat locum, dum eis gaudium non relucet, qui in perpetua sue tristitie obscuritate manebunt.


7 Super me confirmatus est furor tuus: Et omnes fluctus tuos induxisti super me. Diapsalma.

C Putabant Iudei per furorem Dei, Iesum Christum ad pericula passionis peruenisse: sicut dicebant, Liberet eum si uult . H Per fluctus, iram furoris uult intelligi, quem Pater effusurus fuisset super omnes gentes. Super me induxisti: qui peccata eorum suscepi, sicut alibi ait: Propter peccata populi mei percussi eum .


8 Longe fecisti notos meos a me: Posuerunt me abominationem sibi.


9 Traditus sum et non egrediebar: Oculi mei languerunt pre inopia.


10 Clamaui ad te, Domine, tota die: Expandi ad te manus meas.

C Notos enim apostolos appellat. Ille enim omnes notos habuit ex diuinitate, ipse autem sciebatur a paucis. Isti ergo noti specialiter longe facti sunt, ut est scriptum: Percutiam pastorem, et dispergentur  oues gregis . In abominationem uero positus est tunc, quando crucifixo dicebant: uah, qui destruis templum Dei : et similia.

C Traditus est a Iuda cohortibus insanorum: uerumtamen non est egressus, quando minime quod preualeret ostendit, id est, quando deitatem occultabat. Siue, de custodia non est egressus. Languerunt oculi, id est apostoli. Pre inopia, quia necdum acceperunt spiritum sanctum: inopia dicitur a contrario, ubi nulla est copia.

C Clamaui ad te, Domine, tota die: hic distinctio est ponenda, ut ista continuatio totius diei ad orationem et bonorum actuum opus debeat pertinere. Expandi manus: per manus, opera bona uult intelligi,  quas bonis actibus semper tetendit ad Deum. Nam si hec cruci iunxerimus, sequentia discrepabunt.


11 Nunquid mortuis facies mirabilia: Aut medici suscitabunt et confitebuntur tibi. Diapsalma.

C Nequaquam fecit mirabilia mortuis, id est, non credentibus. Illis solis mirabilia fiunt, qui magnalia Dei sub credulitate conspiciunt. Aut medici suscitabunt. Hoc dicitur negatiue: quia medici dum corporibus prebent curam, animas tamen peccatis mortuas resuscitare non ualent: ut confessione uerissima uiuificentur, qui infidelitatis sue uulnera pertulerunt: uerum nec medici corporum, sine Dei munere, egris salutem dare possunt.


12  Nunquid narrabit aliquis in sepulcro misericordiam tuam: Et ueritatem tuam in perditione.

C Sepulcrum enim significat infidelium mentes, et merito sepulcrum dicitur, ubi anima peccatis mortua continetur. Aut ueritatem tuam narrat, qui est in perditione peccati? quia uiui et fideles, in actibus misericordiam narrare consueuerunt. Et ueritatem ille dicitur enarrare, qui eam inuenitur in actibus custodire. Illos ergo notat qui non sunt uere credituri, quorum guttur est sepulcrum patens .


13 Nunquid cognoscentur in tenebris mirabilia tua: Et iustitia tua in terra obliuionis?

C Nunquid cognoscentur: quia omnis qui facit peccatum odit lucem. C Nec iustitia Dei potest cognosci ab oppressis in terrena obliuione, id est, crassissima cordis cecitate, et uitiorum densissima caligine.


14 Et ego ad te, Domine, clamaui: Et mane oratio mea preueniet te.

C Dicendo autem, et ego, significat cum membris suis se clamasse, quorum ipse caput est. Mane quoque dixit preuenisse orationem suam: cum ante multa secula petebat Ecclesia, que adhuc exspectamus esse uentura. Non uero sic intelligamus, quod oratio gratiam Dei preueniat: quia et quod oramus, ex gratia est.


15 Utquid, Domine, repellis orationem meam: Auertis faciem tuam ÷ a me ...

C Repelli putamus orationem nostram, et auertere  Deum faciem a nobis, quando uota nostra distulerit: et quamuis ille utilia faciat, nos tamen dilata grauiter contristant: quod ex persona martyrum dictum non inconuenienter accipitur, qui talibus desideriis in hoc mundo fatigantur.


16 Pauper sum ego, et in laboribus a iuuentute ÷ mea ..: Exaltatus autem humiliatus sum et conturbatus.

C Pauper sum ego, hoc merito dicit Ecclesia, que in paupertate mundi et laboribus a sua iuuentute fatigatur. Exaltatus: quando quisque fidelium res humanas tumido corde cogitat. Humiliatus: cum ad confessionem peruenit. Confusus: cum mala que gessit in penitentia damnauit.


17  In me transierunt ire tue: Et terrores tui conturbauerunt me.

C Pulchre dictum est, transierunt: quia non mansure. Nam quando fidelis se affligit, iram Domini castigatus euadit. Terrores uero dicit uenturi iudicii, quos omnis caro peccatrix formidabit in iudicio: sed etiam boni in hac uita perhorrescunt.


18 Circumdederunt me sicut aqua tota die: Circumdederunt me simul.

C Circumdederunt me: utique delicta que legis et Euangelii districtione damnantur, merito quoque aquis comparata sunt, que nos copiosissima inundatione concludunt.


19 Elongasti a me amicum et proximum: Et notos meos a miseria.

 C Amicos dicit: qui honestis studiis morum in ciuitate coniuncti sunt; proximos uero, qui nobis parentele ordine sortiantur. Notos, qui nec amici, nec proximi sunt, sed sola uisione uel opinione nos didicerunt: que genera hominum frequenter longe fecit a fidelibus formidata passio uel calamitas.



ORATIO EX PSAL. LXXXuII.

Redemptor omnium, ineffabilisque salutis nostre Deus: qui pro nobis inferna penetrans, factus es inter mortuos liber, exaudi matutinam familie tue precem, et erue nos ab inimici insidiantis pessima seruitute. Qui cum Patre et Filio, etc.



PSALMUS LXXXuIII.



ARGUMENTUM PSAL. LXXXXuIII.

 C uox fidelium, misericordias Domini potentiamque laudantium


TT. Intellectus Ethan Isrelite.

C Ethan interpretatur robustus. Isrelita, uidens Deum. Et quia psalmus iste erat laudes et promissiones Dei narraturus, ideo illi tale nomen est appositum, ut fidelium uerborum indicaret immutabilem firmitatem.


1 Misericordias Domini: In eternum cantabo.

H Illas enim misericordias, quibus hominem peccato mortuum uisitare dignatus es per Filium, semper cantabo.


2 In generatione et generatione: Annuntiabo ueritatem tuam in ore meo.

 C In generatione et generatione: duos significat populos, Iudaicum, scilicet, et gentilem: quibus se ueritatem pronuntiaturum esse testatur. Et bene dictum est, in ore meo: quia quod ore progreditur, cito delabitur: quod uero in ore uersatur, diutina celebratur deuotione. H ueritas illa Christus est, siue promissiones Dei.


3 Quoniam dixisti: In eternum misericordia edificabitur: In celis preparabitur ueritas tua + in eis ...

H Quoniam dixisti: Semper enim miseratio tua sublimatur, et nunquam destruetur. H A C In celis preparabitur, id est, in apostolis predicabitur ueritas tua. Hinc uox Patris, Disposui, etc.


4  Disposui testamentum electis meis; iuraui Dauid seruo meo: Usque in eternum preparabo semen tuum.

H Disposui testamentum electis, id est, doctoribus Ecclesiarum: ut acquisitum per gratiam populum doceant uel informent. C Iurat uero iustissime Deus, cum suo iure promittit omnia: iurauit enim dicimus, iure orauit, id est, iuste locutus est. Iurat quoque et ideo iuste Deus: quia quod iurat semper potest implere, homo uero iuste prohibetur iurare uel iuramento promittere, quia non est in potestate sua quod pollicetur efficere. Preparatus quoque est Christus, qui ex semine Dauid origine carnis descendit, usque in eternum Rex regum et Dominus dominantium : quod secundum  humanitatem intelligi oportet. H uel semen, non solum Christus est, caput, sed et membra sua, scilicet credentes in eum.


5 Et edificabo in generatione et generationem: Sedem tuam. Diapsalma.

C Et edificabo: ista pollicitatio ad Christum pertinet, sedes enim eius est omnis sanctus, quem quasi splendidissimum thronum sua gratia insidet. H uel thronus eius Ecclesia est: in qua Christus sedet in eternum, et eadem sententia est cum priore, licet sint alia uerba.


6 Confitebuntur celi mirabilia tua, Domine: Etenim ueritatem tuam in Ecclesia sanctorum.

C Confitebuntur celi: qui sunt ueri predicatores, quantis miraculis Dominus mundum administret.  Et ueritatem eius: quia uerbum caro factum est, et habitauit in nobis: confitentur, non ubique  sed in Ecclesia sanctorum, ubi creditur ueritas impleta, et uerbum caro factum. H uel apostoli predicant mirabilia in Christi Incarnatione et passione ostensa, et que per eum facta sunt, in congregatione sanctorum.


7 Quoniam quis in nubibus equabitur Domino: Similis erit Domino in filiis Dei?

C Nubes: prophete, apostoli et predicatores sunt, qui per Spiritum sanctum populos compluebant; sed tamen erant obnoxii in lege peccati. Nec inter filios Dei, id est sanctos, potuit habere equalem. Quoniam ille per naturam est Filius Dei: sancti uero per gratiam, iste sine aliquo peccato: isti per  ipsum a peccato probantur exuti.


8 Deus qui glorificatur in consilio sanctorum: Magnus et terribilis super omnes qui in circuitu eius sunt.

H C Ipse enim Dominus, qui predicatur a sanctis, magnus dicitur, quod Deus est: terribilis a potestate mirabili. Qui in circuitu eius sunt: sancti, scilicet, qui dono ipsius eius gratie proximantur, uite innocentia et sanctitate.


9 Domine Deus uirtutum, quis similis tibi? Potens es, Domine: Et ueritas tua in circuitu tuo.

C Quis similis tibi? quia uirtutum et potestatum Dominus es. Sancti enim ditantur uirtutibus, non  dominantur; tu autem illis rebus imperas, quibus te prestante alii preclari sunt. Tu ex te potens es; illi per te. Illi in ueritate tua illuminati sunt; tibi autem ueritas tua semper inest.


10 Tu dominaris potestati maris: Motum autem fluctuum eius tu mitigas.

H Tu dominaris potestati maris, id est, huius seculi potestatibus. Motum autem, etc., quando feroces motus persecutionum in martyres et sanctos pro utilitate sanctorum conuertis, ac mitigas tentationes quas commouent seruis tuis persecutores. C Dicit uero, mitigas: ut tolerare possint, non dicit tollis; quoniam si eum motum persecutionum funditus tolleret, coronam martyres non haberent.


11 Tu humiliasti sicut uulneratum superbum:  In brachio uirtutis tue dispersisti inimicos tuos.

H Tu humiliasti sicut uulneratum superbum, id est, diabolum, clauis tue crucis sauciatum et humiliatum, suis spoliis abstractis. C Inimicos: infideles Iudeos dicit: qui per innumeras gentes dispersi sunt, per brachium, id est per uirtutem Domini Christi.


12 Tui sunt celi, et tua est terra: orbem ÷ terre .. et plenitudinem eius tu fundasti: Aquilonem et mare tu creasti.

C Sensus istius uersiculi talis est: cur uoluerunt stulti in te seuire, in hoc mundo, cuius tu fundator es, Christe? Orbis terrarum pertinet ad totius mundi spatium: plenitudo eius, ad omnes creaturas que in eo sunt. Per aquilonem diabolum intellige, qui dixit:  Ponam sedem meam ad aquilonem . H uel Antichristum, de quo ait Dominus ad Ieremiam: Ab aquilone pandetur omne malum . C Mare: seculi huius elatas et iniquas hominum potestates. Creatura enim non debet superbire Creatori, quia ab eo creata est.


13 Thabor et Hermon ÷ in .. nomine tuo exsultabunt: Tuum brachium cum potentia.

C H Thabor interpretatum dicitur ueniens lumen: quod specialiter pertinet ad aduentum Dei. Hermon uero anathema eius, id est diaboli: quod ueniente Domino suscepit a Christianis. Dignum enim fuit, ut presente lumine, tenebrosus diabolus anathema esset; unde exsultabunt in nomine Dei sancti. Brachium  cum potentia Christus est, qui facit que uult in celo et in terra. Illuminati igitur a te et diabolum abominantes exsultabunt in nomine tuo, tibi gloriam dantes.


14 Firmetur manus tua, et exaltetur dextera tua: Iustitia et iudicium preparatio sedis tue.

H Firmetur manus, id est, opera que facis in hoc mundo. C Exaltetur dextera, id est, clarificetur numerus predestinatorum, qui est ad dexteram collocandus. Sedes quidem Dei sempiterna est et semper preparata, sed tunc nobis apparebit preparata quando ipsum cernimus iudicare iustitiam. H uel sancti sedes Dei sunt, et nisi quis primus in se iustitiam et iudicium fecerit, non potest Dei fieri sedes.


15  Misericordia et ueritas precedent faciem tuam: Beatus populus qui scit iubilationem.

C Misericordia est, qua parcit conuersis: ueritas, qua promissa restituit. Beatus populus est qui intelligit uel scit iubilationem, id est, qui immensam letitiam suam, non in propriis uiribus, sed in Dei cognoscitur posuisse uirtute. Iubilatio est copiosa mentis exsultatio, que uerbis explicari non potest


16 Deus, in lumine uultus tui ambulabunt: Et in nomine tuo exsultabunt tota die: Et in iustitia tua exaltabuntur.

C Nunc ponit primum eorum qui sciunt iubilationem. Ambulat in lumine uultus eius populus Christianus, cum in contemplatione sancte Trinitatis iugiter perseuerat: cum uero dicit, in nomine tuo,  uetat in propria presumptione gaudere. Tota die, totius uite tempus ostendit. Exaltabuntur in iustitia Dei, quando in illa resurrectione ad dexteram fuerint collocati.


17 Quia gloria uirtutis eorum tu es: Et in beneplacito tuo exaltabitur cornu nostrum.

H Sicut enim eis beneplacita fuerunt tua precepta: ita tibi beneplacitum est in eis, ut in te exaltetur cornu, id est uirtus eorum


18 Quia Domini est assumptio + nostra ..: Et sancti Isrel regis nostri.

C Nostra enim assumptio Domini est Incarnatio, que a sancto Isrel probatur impleta, in qua spem habentes, de profundo peccatorum erigimur sursum:  dum ipsius misericordia subleuante, in eterna collocamur gaudia.


19 Tunc locutus es in uisione sanctis tuis et dixisti: Posui adiutorium in potente: ÷ et .. exaltaui electum de plebe mea.

C Nunc iterum propheta ad Patrem loquitur. Locutus est Deus prophetis reliquisque sanctis in uisione, dum eos fecit aspicere que dicebant: unde uidentes appellati sunt. Posuit adiutorium, id est ac si diceret: Pater perhibuit testimonium potenti, id est Filio, dicens: Clarificaui et iterum clarificabo . Electum dicit Iesum Christum: de plebe, de gente Iudeorum. uel potens corpus Ecclesie dicitur, super quam Christum posuit regere. uel  in uel super potentem. H Id est diabolum, ut contra uel super diabolum positus, opprimeret superbiam eius.


20 Inueni, Dauid, seruum meum: Oleo sancto meo unxi eum.

C Cum dicit, inueni Dauid, Iesum Christum euidenter insinuat, quem superius potentem appellauit, et de quo alibi dicitur: Unxit te Deus oleo letitie .


21 Manus enim mea auxiliabitur ei: Et brachium meum confirmabit eum.

C Manus, brachiumque, hic pro fortitudine Dei posita est: que firmauit humanitatem Christi in passione.


22  Nihil proficiet inimicus in eo: Et filius iniquitatis non apponet nocere eum.

C Nihil proficiet inimicus, id est diabolus, qui est proteruus inimicus humanitatis. Filius iniquitatis fuit Iudas traditor, qui filius diaboli merito nuncupatur, qui est auctor omnis iniquitatis: qui intentioni Christi in nullo nocuerunt.


23 Et concidam a facie eius inimicos eius: Et odientes eum in fugam conuertam.

C Facies enim Christi, cum peccatores dignata fuerit intueri, a suis prauitatibus conciduntur. Conuertuntur quoque in fugam: quando impia uita derelicta, ad Christi ceperint festinare remedia. Peccati enim memores sua facta refugiunt, et ad Domini beneficia conuertuntur.


24  Et ueritas mea et misericordia mea cum ipso: Et in nomine meo exaltabitur cornu eius.

C ueritas Patris est Filius. Pertinet hoc ad iudicium: misericordia uero ad pietatem, quia peccata dimittit. Cornu significat inuictissimam potestatem: de qua dicit, Data est mihi omnis potestas . H uel ueritas Christus: que a Patre audiuit locutus est. Misericordia, quia sanat infirmos mente et corpore. Cornu: fortitudo Ecclesie eius sanguine redempte dicitur.


25 Et ponam in mari manum eius: Et in fluminibus dexteram eius.

C Mare significat uniuersas gentes, in quibus Saluator noster gloriam dominationis accepit. H Et in fluminibus, id est, super principatus et potestates  ipsius mundi potestatem eius. uel mare mundum significat: manus, operationem; uel flumina, aquas baptismi ostendunt.


26 Ipse inuocabit me Pater meus es tu: Deus meus et susceptor salutis mee.

H Sepius eum inuocasse Patrem in Euangelio legimus : ut est, Clarifica me Pater apud temetipsum: et ibi, Pater in manus tuas commendo spiritum meum .


27 Et ego primo genitum ponam illum: Excelsum ÷ pre .. regibus terre.

C Est ergo primogenitus, ut in Euangelio. Ego sum et . Et dicit ponam, id est constituam. H Excelsum pre regibus terre: hoc est regna mundi ei cuncta subiicio. uel primogenitus ex mortuis dicitur:  primogenitus quoque Patris eterni et matris uirginis.


28 In eternum seruabo illi misericordiam meam: Et testamentum meum fidele ipsi.

C Et hoc dicitur a forma serui, quia misericordiam Patris eterno honore suscepit: cui data est potestas in celo et in terra. Testamentum fidele est: quia quecunque prophete de ipso predixerunt, omnia completa sunt.


29 Et ponam in seculum ÷ seculi .. semen eius: Et thronum eius sicut dies celi.

C Seculum seculi significat eternitatem. Semen Dauid Christus est, thronus eius potestas est futuri iudicii: in qua fulgebunt iusti celesti claritate.


30  Si + autem .. dereliquerint filii eius legem meam. Et in iudiciis meis non ambulauerint.

C Hos duos uersus dicit de populo Christiano. Filii enim dicuntur Christiani quoniam Ecclesia matre ex aqua et Spiritu sancto regenerantur.


31 Si iustitias meas profanauerint: Et mandata mea non custodierint.

C Si iustitias Christi, id est, mandata eius non custodierint supra nominati filii, in subsequentibus eis digna promittitur euenire uindicta.


32 uisitabo in uirga iniquitates eorum: Et in uerberibus peccata eorum.

C uisitat in uirga, quando districte iudicat, ut Apostolus ait, Quid uultis, in uirga ueniam ad uos?  uisitat quoque in uerberibus, quando in  nobis leuius uindicatur quod delinquimus. uel uirga percutit, flagella uero uerberant.


33 Misericordiam autem meam non dispergam ab eo: Neque nocebo in ueritate mea.

C Superiora de membris dixit: nunc uero de capite loquitur. Dicit enim Pater: misericordiam suam non se a Christo dispergere, sed tota plenitudine condonare. Neque nocebo: nam et si inimici permissi sunt nocere, in ueritate tamen Patris non est Filius lesus, cuius totum mundum redemit sanguine: et quia omnia ueritatis ordine constat impleta in Christo, que Pater per prophetas dixit. Unde et addit: Non profanabo, etc.


34 Neque profanabo testamentum meum: Et que procedunt de tabiis meis non faciam irrita.

 C Non profanauit Pater testamentum suum, id est, Scripturam sanctam mentiendo, sed rerum fide honorabile fecit: dum que progressa sunt de labiis eius, id est, per sanctos prophetas, nulla falsitate destructa sunt.


35 Semel iuraui in sancto meo Si Dauid mentiar: semen eius in eternum manebit.

C Hominum consuetudo est frequenter iurare, ut eis aliquid possit credi: Deus autem semel iurat, qui nulla uarietate temporis immutatur. Iuramentum autem eius diximus, uentura promittere. Si Dauid mentiar, id est non mentiar, si enim est negatiue positum, quod etiam usus communis habet.

Semen Christi sunt omnes sancti et uere Christiani: qui in sancta conuersatione usque in finem  permanebunt huius uite et post in eternum.


36 Et thronus eius sicut sol in conspectu meo: ÷ et .. sicut luna perfecta in eternum: Et testis in celo fidelis. Diapsalma.

C Thronus Dei anima fidelis est, in qua reuera Christus insidet, atque lucet sicut sol: et sicut luna, id est, compago corporis nostri post resurrectionem clarificata. C Et testis fidelis: Christus est, qui testimonium perhibuit de ueritate, que est ipse, et de opere Patris in mundo. Dicit uero eum in celo esse: quia ibi post Ascensionem suam est. C uel in celo, id est celesti homine est sancto: in illo ipsa caro glorificata, testis est fidelis huius promissionis implete, non in damnato homine.


37  Tu uero repulisti et despexisti: Distulisti Christum tuum.

Hec depulsio et despectio de regno Salomonis, facta est in posteris eius:

Quod autem ait distulisti, non de Salomone, nec Dauid dictum esse manifestum est, sed de Christo. A Quem a populo Iudeorum Pater distulit, non abstulit: quia reliquie salue fient in fine.


38 Auertisti testamentum serui tui: Profanasti in terra sanctuarium eius.

C Auertisti testamentum, id est, in aliam partem transtulisti: ut quod Iudeis fuerat promissum, ad gentium utilitatem perueniret. Non enim eis remansit templum, sacerdotium, oblatio uel regnum: sed Christiani omnia plenissime sunt consecuti. Testamentum: hoc est promissio natiuitatis Dei. Profanum, dictum est irreligiosum: quia ueniente Christo, immolatio pecudum et obseruatio Sabbatorum submote sunt in terra, hoc est in toto orbe, ubi est Ecclesia Christi.


39 Destruxisti omnes sepes eius: Posuisti firmamentum eius formidinem.

H Destruxit sepes, id est uerba legis. C Firmamentum  Iudeorum: defensio est Dei et Christi, quam in formidinem posuisti: ut culpis facientibus, ipsum Dominum formidarent, cuius solebant munitione uallari.


40 Diripuerunt eum omnes transeuntes uiam: Factus est opprobrium uicinis suis.

A C Diripuerunt ciuitatem Hierusalem omnes  transeuntes uiam, hoc est gentes. C Merito quoque populus Iudaicus factus est opprobrium uicinis: quoniam Christo credere noluit.


41 Exaltasti dexteram deprimentium eum: Letificasti omnes inimicos eius.

C Exaltauit dexteram deprimentium: quando Iudei hostibus suis traditi, uastissimas cedes pertulerunt. Tunc enim letus efficitur inimicus, quando coram eo humiliatur aduersarius.


42 Auertisti adiutorium gladii eius: Et non es auxiliatus ei in bello:

C Auertit adiutorium gladii eius: cum ille populus armatus sicut inermis factus est, ut cum prius pauci plures uincerent: plures post paucis resistere  non ualerent.


43 Deduxisti eum ab emundatione: Et sedem eius in terra collisisti.

A C Destruxisti eum, id est, remouisti eos qui obstinatione mentis Christum spernere maluerunt. Eos enim ab emundatione, id est fide, que emundat corda, destruit, quos etiam damnare decreuit. Sedes etiam hic pro regno posita est: que merito dicitur in terra collisa, quando diuisus populus in toto orbe est dispersus, ulterius regem et regnum non habiturus.


44 Minorasti dies temporis eius: Perfudisti eum confusione. Diapsalma.

C Minorati sunt dies regni Iudaici; quia pollicitationem Abrahe promissam, de regni eternitate, habere  non meruit. Confusi sunt etiam, scilicet sorde incredulitatis sue, dum gentes ad suum Dominum conuerti uident, quem ipsi occiderunt.


45 Usquequo, Domine, auertis in finem: Exardescet sicut ignis ira tua?

C Petit nunc Propheta Dominum ut Iudaico populo miseratus indulgeat. In finem: seculi terminum significat, quando Iudei conuertentur. Exardescimus ira, cum uindicare disponimus: irascimur uero mediocriter, quando aliquem sermone corripimus. Adiecit itaque, sicut ignis, qui obiecta consumit.


46 Memorare que mea substantia: nunquid enim uane constituisti ÷ Omnes .. filios hominum?

C Rogat Propheta, ut istam carnem, peccatis obnoxiam, aduentus sui gloria liberare dignetur; quia non est ad hoc creata, ut eam permitteret, quasi uanum aliquid, interire.


47 Quis est homo qui uiuet et non uidebit mortem: Eruet animam suam de manu inferi? Diapsalma.

C Quis est homo: interrogatiue legendum est: ubi subaudiendum: nullus. Omnes enim homines, siue iusti, siue peccatores, mortem uidebunt: que  primo homini inflicta est lege peccati. Eruet animam? hic similiter subaudiendum nullus. De manu, id est, de potestate inferi: que a nullo de ista potestate potest eripi: nisi per illum, qui moriendo prostrauit mortem.


48 Ubi sunt misericordie tue antique, Domine: Sicut iurasti Dauid in ueritate tua?

 C Ubi sunt misericordie? non sub dolore dicitur, sed quasi tardans Dominus postulatur, ut cito prestet: quod eum nouerat esse facturum. Antiquas dicit: quas Abrahe fecisse sciebat; antiquas enim non diceret, nisi ante Dauidica tempora factas esse cognosceret.


49 Memor esto, Domine, opprobrii seruorum tuorum: Quod continui in sinu meo multarum gentium.

C Obprobrium contigit seruis Dei: quando gentes amore idolorum persequebantur Christianos: hoc erat in sinu Christianorum, id est, in secreto mentis affectu; quia palam timebant loqui, unde probabantur exstingui.


50 Quod exprobrauerunt inimici tui, Domine:  Quod exprobrauerunt commutationem Christi tui.

H Exprobrauerunt: Iudei uidelicet et Pharisei. C Ipsa est commutatio Christi: qua obstinatos deseruit, et fideles ad dona sue pietatis asciuit.


51 Benedictus Dominus in eternum: Fiat, fiat.

C Benedictus Dominus: contra maledictiones gentilium positum est, quoniam que dicunt illi caduca sunt. Laus autem Domini permanet in eternum. Sequitur, fiat, fiat: ut de tantis promissionibus nemo dubitaret, ubi confirmatio iterata succederet.



ORATIO EX PSAL. LXXXuIII.

Erue, Domine, animas nostras, de manu inferi  qui pro nobis inferna fortiter confregisti: ut tuas misericordias decantantes, et a confusione criminum, et a morte perpetua liberemur. Qui cum Patre et Filio, etc.



PSALMUS LXXXIX.



ARGUMENTUM PSAL. LXXXIX.

C Oratio fidelium populorum pro Ecclesia ad Deum.


TT. Oratio Moysi hominis Dei.


1 Domine, refugium + tu .. factus es nobis: A generatione et generatione.

C Moyses ille uenerabilis, in typo sancte Ecclesie, quam prefiguratione gestabat, Domino fusa oratione gratias agit, qui factus est illi refugium: cum ab uniuersis periculis noscitur esse liberatus. uerum  ut hoc non tantum de uno homine, sed de uniuersali Ecclesia aduerteres nobis posuit, non mihi. A generatione dicit illud tempus, ex quo ceptum est genus humanum. Progenie: usque in finem seculi significat, ac si diceret semper.


2 Priusquam montes fierent aut formaretur terra et orbis: A seculo et usque in seculum tu es Deus.

C Montes, hic ponamus potestates celorum eximias: ac si dicat: Tu es antequam celestia terrenaque formares. A seculo et usque in seculum eternitatem debemus aduertere. Tu es: competenter Deo dicitur, quia non habet preteritum nec futurum: sic enim Moysi dixit: Ego sum qui sum .


3  Ne auertas hominem in humilitatem: Et dixisti: Conuertimini filii, hominum.

C Ne auertas hominem in humilitatem, id est, ne in mundi istius concupiscentiam ambitionemque proiicias. Merito ergo petit, ne deserantur homines in lubricis lapsibus, quibus dictum est: Conuertimini.


4 Quoniam mille anni ante oculos tuos: Tanquam dies hesterna que preteriit.

C Mille enim anni, non solum pauci sunt ante oculos Dei, sed omnino tanquam hesterna dies habentur preteriti. Finitum quoque pro infinito posuit, id est, mille pro omnibus.


5 Et custodia in nocte: Que pro nichilo habentur eorum anni erunt.

 C Pulchre autem humanam uitam nocturnis comparauit excubiis: ubi totum sub obscuritate et trepidatione geritur, quando mens hominum uitiis carnalibus circumdata pulsatur. Custodia uero nocturna tribus horis expletur: quatuor enim custodie noctem complent.


6 Mane sicut herba transeat: mane floreat et transeat: uespere decidat, induret et arescat.

H C Mane: infantia et pueritia siue adolescentia nuncupatur, uesperum uero senectutem hominis appellat. H Mane nostrum non stat, sed transit, id est, iuuentus nostra, et perit a senectute: nec ipsum uesperum manet, sed decidit.


7  Quia defecimus in ira tua: Et in furore tuo turbati sumus.

C Defecimus enim dictum est, id est, humana sumus infirmitate fatigati. Conturbati sumus: cogitata mortis formidine quam omnes timemus. H Nongentis et amplius annis uiuebamus: et ecce in breuem uitam nostra uita contracta est, quia defecimus in ira tua.


8 Posuisti iniquitates nostras in conspectu tuo: seculum nostrum in illuminatione uultus tui.

H Posuisti, etc.: hoc est, te latet nichil de peccatis nostris. Seculum nostrum in illuminatione. C Quia statim ut delinquimus, uindictam exspectamus. H Quidquid etiam in secreto nos facere putamus, illuminatione tua et in oculis tuis patet. Habet  enim Hebrea ueritas: uita nostra in illuminatione uultus tui.


9 Quoniam omnes dies nostri defecerunt: ÷ Et .. in ira tua defecimus.


10 Anni nostri sicut aranea meditabuntur: Dies annorum nostrorum in ipsis septuaginta anni.

C Breuitatem humane uite dicit propter iram Domini prouenisse. Nam quod dicit, omnes dies nostri defecerunt, ad annos pertinet innumerabiles; quod autem sequitur, et in ira tua defecimus, ad tribulationes erumnasque respicit, quas in ipsa uita paruissima sustinemus.

C Aranea est animal debile ac tenuissimum, quod transeuntibus muscis, ad escam sibi preparandam,  quedam retia dolosa contexit: sic anni eorum, qui sceleratis operibus dediti sunt, inanibus et subdolis machinationibus occupantur. Aranea dicta, quod sit arida, nimisque subtilis. Meditabuntur uero, non operabuntur dixit, quoniam sub nullo fructu operum, sed inani meditatione uixerunt.


11 Si autem in potentatibus octoginta anni: Et amplius eorum labor et dolor.

H Licet hoc secundum historiam, de breuitate humane uite, non incongrue accipi debeat: tamen uterque numerus a spiritali sacro non uacat. H C Septuagesimus denique numerus legem : Octuagesimus Euangelium significat. C Quisquis enim hic legis precepta et euangelice institutionis excedit: labori in presenti, et dolori in  futuro implicatur.


12 Quoniam superuenit mansuetudo Et corripiemur.

C Superuenit autem mansuetudo, id est iehsu Christus: nosque corripit et emendat, si testamentum eius implere non satagimus.


13 Quis nouit potestatem ire tue: Et pre timore tuo iram tuam dinumerare?


14 Dexteram tuam sic notam fac: Et eruditos corde in sapientia.

C Nam sicut premia Dei plenissime nequeunt intelligi: ita nec mensura uindicte preualet apprehendi. Bene uero addidit, pre timore: sicut et alius propheta ait: Consideraui opera tua et expaui.

 C Dexteram enim dicit, Dominum Saluatorem petens: ut ipse illis notus fiat, per quem omnia profutura discimus. Et eruditos, etc., id est, intellectum habentes in Dominum Christum. Eruditus dicitur quasi ex omni rure elicitus. Ipse enim est Dei uirtus et sapientia Patris, quem hic postulat, non corporeis oculis, sed erudito corde cognoscere.


15 Conuertere, Domine, usquequo: Et deprecabilis esto super seruos tuos.

C Postulat Propheta Dominum, ut iustitiam suam aliqua lenitate temperet, quatenus exorari possit a peccatoribus, quibus iuste noscebatur iratus. H Usquequo tu, quem prophete dixerunt uenturum, tardaueris, Domine?


16 Repleti sumus mane misericordia tua:  Et exsultauimus et delectati sumus in omnibus diebus nostris.

C Repletum se dicit a misericordia mane, id est, lucida contemplatione Dei. Quoniam uir sanctus Domini preuidebat aduentum: necesse fuit ut cor eius exsultaret in laude, et delectaretur omnibus diebus uite sue.


17 Letati sumus pro diebus quibus nos humiliasti: Annis quibus uidimus mala.

C Narrat Propheta se esse letum in illis tribulationibus, per quas humiliandum populum salutariter sentiebat. Sciebat enim fidelibus uiris noxiam esse superbiam: et ideo letatur in tribulationibus per quas humilitas custoditur.


18  Respice in seruos tuos et in opera tua: Et dirige filios eorum.

C Considera hic, quibus uerbis pietatem boni iudicis inuitauit: ut primo diceret: Respice in seruos tuos, deinde in opera tua: quatenus et si factis suis ueniam non mererentur accipere, eam per opera Creatoris impetrarent. Quod argumentum apud rhetores dicitur a laude iudicis.


19 Et si splendor Domini Dei nostri super nos: et opera manuum nostrarum dirige super nos: ÷ Et opus manuum nostrarum dirige ...

C Splendor Domini super nos est, quando crucis eius impressione decoramur. Opera nostra dirigit super nos, quando donat nobis ueniam peccatorum, ut cum fuerimus peruersi, efficiamur eius correctione rectissimi. A uel opera manuum nostrarum  diriguntur super nos, quando ea non pro terrenarum rerum mercede facimus. Et opus manuum nostrarum, id est caritatem: dirige super nos, ut omnia opera nostra sint unum opus caritatis: quia ipsa est finis precepti et omnium operum nostrorum .



ORATIO EX PSAL. LXXXIX.

Luciflui sideris sator, omnipotens Deus, qui nouam mundo lucem, fugata nocte, restitues: satia nos, quesumus, remittente misericordia tua, ut omnes peccatorum obscuritates, te illuminante, pellamus. Per Dominum nostrum Iesum Christum Filium tuum, etc.



PSALMUS XC.



ARGUMENTUM PSAL. XC.

C Propheta predicit omnem fidelem Dei adiutorio circumdari: laudemque Christi denuntiat.


TT. ÷ Laus cantici Dauid:

C Laus cantici est diuina laudatio. Dauid enim hic ipsum prophetam dicit, qui primam partem huius psalmi suaui relatione dicturus est. Et hunc hymnum demonibus pia confidentia semper opponimus, ut a nobis potius inde uincantur, unde contra Creatorem aliquid doloso dicere tentauerunt.


1 Qui habitat in adiutorio Altissimi: In protectione Dei ÷ celi .. commorabitur.

C Qui habitat, habitare enim est permanentis non  discedentis. Qui tantam igitur spem, non in propriis uiribus ponit, sed in Altissimi uoluntate constituit, talis uir protegitur a Domino celi. Dicit enim, qui hic habitat, illic commorabitur, hoc est, qui in isto seculo ab ipso non discedit, in illo semper mansurus est.


2 Dicet Domino: Susceptor meus ÷ es tu .. et refugium meum, Deus meus: Sperabo in eum.

C Hoc dicet ille, qui sibi solum credit utile, quod dignatur superna pietas prestare. Cum dicit uero, susceptor meus, totum se confirmat in eius beneficia proiecisse. Refugium cum dicit, nullum sibi aliud esse profitetur auxilium; sed quando huius seculi tempestatibus quatitur, ad portum diuine  misericordie se confugere uelle testatur.


3 Quoniam ipse liberabit me de laqueo uenantium: Et a uerbo aspero.

C Sperabo in eum: causam dicit cur in eum sperare debeat; quia ipse nos ab inimicorum, siue spiritualium, siue carnalium, potest liberare uersutiis: qui laqueos ponunt  quibus possint ignorantes dolosis insidiis irretire. uerbum asperum est, omne uerbum quod contra regulas diuinas dictum est.


4 ÷ In .. scapulis suis obumbrabit tibi: Et sub pennis eius sperabis.

C Scapule Dei: sunt operationes mirabilium, per quas uelut quibusdam humeris uirtus diuina monstratur.  Penne sunt monita prophetarum: que si recipiantur pura mente, fideles animas ad celos usque perducunt. Et si queras quid ista obumbratio prestet: dico, ut per diem sol non urat te neque luna per noctem.


5 Scuto circumdabit te ueritas eius: Non timebis a timore nocturno.

H Circumdat nos ueritas scuto, id est, Christus sua protectione, ne ardentibus sagittis diaboli percutiamur. Non timebimus a timore nocturno, id est, diabolum qui semper in tenebris est ut percutiat. Siue hoc dicit, licet in errore fueris, qui nox est, tamen non timebis sub scuto ueritatis: quia proteget te illud.


6  A sagitta uolante in die: a negotio perambulante in tenebris: Ab incursu et demonio meridiano.

C Sagitta uolans per diem: manifesta est persecutio tyrannorum. Negotium in tenebris: prauum studium eorum intellige. Demonium meridianum: periculum maximum est, feruore persecutionis accensum, ubi ruina plerumque metuitur, quando infirmitas humana superatur. Ruina autem certe dicta est, quasi repetens ima.


7 Cadent a latere tuo mille: et decem millia a dextris tuis: Ad te autem non appropinquabit.

C Mille a latere eius dicit casuros: ab illa scilicet summitate iudicationis, qua iudicabunt sancti cum  Christo, ut assessores. Illi enim inde cadunt, qui falsa presumptione illud sibi promittunt. Sed quoniam pauci hoc faciunt, ideo subdit, a dextris decem millia: quia multi putant se ad dexteram collocandos falsa opinatione, cum hoc in suis meritis non habeant. Ad te non appropinquabit, scilicet quilibet qui sibi regnum Dei fallaciter pollicebatur, et ad remedium penitentie non currebat: ponit uero pro infinito numero numerum finitum.


8 uerumtamen oculis tuis considerabis: Et retributionem peccatorum uidebis.

C Oculis tuis: dixit diuinum illum conspectum, quo hominum merita iudicantur. Illa enim consideratio,  retributio erit meritorum. uidebis, id est uideri facies. Illa ergo meritorum in iudicio Dei discretio, oculorum Dei consideratio dicitur.


9 Quoniam tu es, Domine, spes mea Altissimum posuisti refugium tuum.

C Quoniam tu es, Domine, spes mea: quia resurgente Domino, spem retributionis reliqua membra perceperunt. uerum etiam Dominus Saluator, per id quod mortuus est, refugium suum noscitur in Altissimo posuisse, unde merito Ecclesia sequitur eius exemplum, eum sibi refugium ponens, quem ille habuit.


10 Non accedet ad te malum: Et flagellum non appropinquabit tabernaculo tuo.

C Licet Christus a Iudeis conuicia pertulisset, tamen nichil mali corpori suo appropinquare ualuit.  Hic enim flagellum positum est, quod delicta castigat, tale Christo non appropinquauit: quia nichil castigandum et flagellandum habuit, unde hypallage est: quia ipse malo aut flagello non appropinquauit: que scientia in littera psalmi uertitur: Flagellum quoque pro opere flagello digno ponitur.


11 Quoniam angelis ÷ suis: mandauit de te ..: Ut custodiant te in omnibus uiis tuis.

C Nam quod legitur angelis esse mandatum, ut eum debeant custodire, humane infirmitatis est. Unde et dicitur in Euangelio: Apparuit illi angelus de celo confortans eum . Et ut ipsam humanitatis naturam perfectissimam declararet, adiecit: Ne forte offendas.


12  In manibus portabunt te: Ne forte offendas ad lapidem pedem tuum.

C Ne offendas, id est, ne in legem que in lapideis tabulis scripta uidebatur, incurreret: qui uenerat gentes legem et euangelicam doctrinam edocere , id est, ne soluat legem, sed impleat.


13 Super aspidem et basiliscum ambulabis: ÷ Et .. conculcabis leonem et draconem.

C Nam ista nomina diabolo aptantur. Aspis est enim, dum occulte percutit: basiliscus, cum palam uenena disseminat: leo, dum persequitur innocentes: draco, cum negligentes impia uoracite deglutit. uerum hec omnia, glorioso aduentu Domini, pedibus ipsius prostrata iacuerunt.


14  Quoniam in me sperauit liberabo eum: Protegam eum, quoniam cognouit nomen meum.

C Hunc ergo beatum uirum, qui habitat in adiutorio Altissimi, liberatum dicit; quoniam spem suam in ipsius uirtute reposuit: et ideo etiam protectum ab omnibus insidiis diaboli. Cognoscit nomen Patris, qui Filium non putat esse minorem Patre.


15 Clamauit ad me et exaudiam eum: cum ipso sum in tribulatione:

C Exauditur, qui clamat ad Dominum, dum ei premia profutura concedit. Dicit cum ipso sum, dum, scilicet mens, in angustiis deuota feruentius tribulatur. Ereptus utique ex hoc mundo, glorificandus  est iustus, quando in illa beatitudine collocatur: ubi iam tribulatio locum non habebit.


16 Eripiam eum et glorificabo ÷ eum: Longitudine dierum replebo eum: Et ostendam illi salutare meum.

C Longitudo enim dierum uita est eterna quam nullus terminat finis. Ostendam illi salutare: hoc est enim quod fidelibus in summa remuneratione promittitur, quia salutare Christum Dominum contuentur, ubi totum desiderium spem ue beatorum implet.



ORATIO EX PSAL. XC.

Presta nobis, Domine, per inuocationem nominis tui, aspidis et basilisci lethalia uenena calcare: ut ostenso nobis salutari tuo, aduersus insidias inimici, spiritalis clypei umbraculo muniamur. Per Dominum  nostrum Iesum, etc.



PSALMUS XCI.



ARGUMENTUM PSAL. XCI.

C uox Ecclesie, de exaltatione iustorum et perditione impiorum.


TT. Psalmus cantici in die Sabbati.

C Psalmus cantici: admonet nos ut in uniuersis actibus nostris, diuinitati gratias referre debeamus. Dies Sabbati: requies interpretatur, per quam commonemur ab omni praua actione cessare.


1 Bonum est confiteri Domino: Et psallere nomini tuo, Altissime.

H Bonum est confiteri: hoc est, primum age penitentiam et dele peccata, deinde psalle Altissimo.


2  Ad annuntiandum mane misericordiam tuam: Et ueritatem tuam per noctem.

C Mirabiliter uita nostra duobus conclusa est sermonibus. Mane significat gaudium: et tunc misericordias ipsius annuntiare debemus. Nox indicat tristitiam: et similiter tunc in tribulationibus, ueritatem ipsius precipimur annuntiare, quia iuste et merito patimur. Sicut enim in prosperis misericordia ostenditur, qua dat indignis, et malis bonus est: ita in aduersis ueritas monstratur, qua dixit peccatores puniendos.


3 In decachordo psalterio: Cum cantico in cithara.

C Decachordum psalterium, decem precepta legis sunt. Canticum et cithara est gaudium boni operis,  id est eleemosynarum iucunda largitio. Cithara uero cantat, qui opera bona perficit sine asperitate tristitie.


4 Quia delectasti me, Domine, in factura tua: Et in operibus manuum tuarum exsultabo.

C Delectatam se dicit mater Ecclesia, in factura Domini: quoniam quidquid boni acceperit, non suis meritis, sed suo Domino applicauit. Et exsultare se in Dei operibus, non uero in sua felicitate, sed in ipsius uoluntate profitetur, ut ait Apostolus: Ipsius enim figmentum sumus .


5 Quam magnificata sunt opera tua, Domine! Nimis profunde sunt cogitationes tue.

C Obstupescit Propheta uehementius ipsa opera et Domini magnificentiam. Nimis profunde sunt facte  cogitationes eius: ut sicut diabolus per superbiam corruit, ita humanum genus beneficio humilitatis possit absolui. Quis hoc et similia profundabit?


6 uir insipiens non cognoscet: Et stultus non intelliget hec.

C Est uir insipiens, qui celesti sapientia euacuatus, et humanis uersutiis probatur esse plenissimus: iste non cognoscit opera Dei; quia casuale credit quod geritur. Sicut quidam philosophi dixerunt: Stultus autem utique est, qui nec diuina recognoscit, nec ipsos seculi actus intelligit, quos uulgo brutos uocamus.


7 Cum exorti fuerint peccatores sicut fenum: Et apparuerint omnes qui operantur iniquitatem.

C Dicit enim hic florere peccatores sicut fenum:  sed in illo iudicio eos asserit celeriter interire, et ibi cum ad iudicium uenerint, humanis conspectibus apparebunt corda eorum aliis, que hic apparere non potuerunt.


8 Ut intereant in seculum ÷ seculi ..: Tu autem Altissimus in eternum, Domine.

C Sequitur causa cur appareant: non utique ad gloriam, sed ut intereant. Pulchre enim exposita est pena damnatorum: non enim sic pereunt, ut esse iam desinant, sed in seculum seculi deficiunt, qui nunquam a suis afflictionibus exuuntur. Tu autem Altissimus: subaudiendum est permanebis. H Et nichil est bonum nisi quod eternum est. Quodcunque bonum finem habet, nec inter bona numerandum  est. Quid enim prodest si ante diem rex fui, hodie in carcere morior: omne quod est preteritum et finem habet, nichil est.


9 ÷ Quoniam .. ecce inimici tui, Domine + quoniam ecce inimici tui peribunt: Et dispergentur omnes qui operantur iniquitatem.

C Inimici Dei sunt demonum cultores, et quicunque preceptis eius obuiare satagunt. Illi enim dispergentur, quando a grege Domini fuerint segregati.


10 Et exaltabitur sicut unicornis cornu meum: Et senectus mea in misericordia uberi.

C Hic enim unicornis, exaltationem significat unitatis. Illa enim unitas, fortitudo sublimis est, ubi  sanctorum gloria decorat Ecclesiam. Senectus candidum caput habet: que similitudo datur recte Ecclesie; quoniam omnia merita sanctorum, tanquam cani capitis purissima luce fulgebunt, cuius senectus ad uitam ducit perpetuam.


11 Et despexit oculus meus inimicos meos: Et insurgentibus in me malignantibus audiet auris mea.

C Inimici sunt, scilicet Ecclesie, operarii iniquitatis, quos tunc despicit Deus, quando in sinistra parte segregatos se esse cognoscunt. Insurgentes sunt malignantes diuites, qui hic paupertatem despiciunt. Hos audient aures hominum fidelium: quando dicunt, Quid nobis profuit superbia nostra? 


12  Iustus ut palma florebit: Ut cedrus Libani multiplicabitur.

C Iustus recte comparatur palme, hec enim super terras hispida est: sed ubi ad superna processerit, dulcissimorum fructuum suauitate completur. Et dicta est palma: quasi pacis alumna. Sic uita iustorum duris est in hoc mundo laboribus plena, sed in supernis est pulcherrima. Cedrus lignum bene olens, ad pondera portanda aptissimum et fortissimum, et multum palma celsius crescens  iustos significat repletos bonis operibus.


13 Plantati in domo Domini: In atriis domus Dei nostri florebunt.

 C Plantatio, hic predestinatio Dei intelligitur: quia nisi quis in ea plantatus fuerit, crementum felicissimum non habebit. Atrium enim initium dicitur mansionis: ibi florebit iustus, quando in illo initio resurrectionis audita felicitate gaudebit, id est, quando dicere audiet: uenite, benedicti, etc.


14 Adhuc multiplicabuntur in senecta uberi: Et bene patientes erunt ut annuntient.

C Senecta hominum arida est: Ecclesia uero tunc magis incipit esse uberrima, quando ad finem seculi fuerit Domino miserante perducta. Bene patientes erunt: quia passiones beatorum celorum regna conquirunt. Et tunc annuntient quoniam iustus est Dominus, et quoniam rectus est, etc.


15  Quoniam rectus Dominus Deus noster: Et non est iniquitas in eo.

C Quoniam rectus Dominus: qui seruis suis promissa compleuit, et non est in eo iniquitas: ut in hoc mundo permisisset periclitari martyrio, quos ibi non coronasset premio.



ORATIO EX PSAL. XCI.

Exsultatio eterna sanctorum, Deus, qui iustos diuersis bonorum refectos impendiis, florere in palmiferis atriis immarcessibiliter facis, quesumus, ut remissis molibus delictorum, eorum nobis societatem dignanter impertias. Per Dominum nostrum Iesum Christum, etc.



PSALMUS XCII.



ARGUMENTUM PSAL. XCII.


C Laus Ecclesie, de Incarnatione et de regno Christi


TT. ÷ Laus cantici ipsi Dauid in die ante Sabbatum quando fundata est terra ..

C Canticum ad laudem pertinet diuinitatis. Ipsi Dauid: Christo aptatur. In die ante Sabbatum: sexta feria est, que Sabbatum precedit. Terra hic hominem significat, cui dicitur: Terra es et in terram ibis : quem inter initia rerum sexto Creator condidit.


1 Dominus regnauit, decorem indutus est: Indutus est Dominus fortitudinem et precinxit se.

C Considerans Propheta que uentura erant, regnaturum  esse Dominum, cum magna exsultatione concelebrat. Decorem induit, id est, pulchritudinem sue maiestatis ostendit: quando transfiguratus est in monte coram discipulis . Indutus est Dominus fortitudinem: quia diabolum oppressit. H Et precinxit se: cum multitudine angelica circumdatus remeauit ad Patrem .


2 Etenim firmauit orbem ÷ terre ..: Qui non commouebitur.

C Firmauit orbem terre, id est, Ecclesiam  que non commouebitur ullatenus, quamuis persecutione frequenter uexetur.


3 Parata sedes tua ex tunc:  A seculo tu es.

C Parata est sedes, id est, mens fidelium; sicut est : Super quem requiescit Spiritus meus, nisi super humilem et trementem uerba mea et quietum? Ex tunc, id est, ab Incarnatione Christi. A seculo: deitatem  ostendit in Christo.


4 Eleuauerunt flumina, Domine: Eleuauerunt flumina uocem suam.

C Flumina Domini sunt, uidelicet apostoli, qui de Spiritu sancto potati sunt, que merito uoces eleuasse dicta sunt, quoniam auctori suas laudes salutariter obtulerunt.


5  + Eleuauerunt flumina fluctus suos ..: A uocibus aquarum multarum.

C Eleuauerunt flumina fluctus, id est, apostoli sermones irriguos: ipsosque in predicationibus erexere sanctissimis. A uocibus aquarum: gentes significat, que ad catholicam fidem Deum laudando conueniunt.


6 Mirabiles elationes maris: Mirabilis in altis Dominus.

C Elationes maris: sapientes populos in Ecclesia catholica significat: quorum mirabiles elationes tunc fiunt, quando in mandatis Dei firma mente consistunt. Mirabilis in altis Dominus. H Quando residet ad dexteram Patris.


7 Testimonia tua credibilia facta sunt nimis;  Domum tuam decet sanctitudo, Domine, in longitudinem dierum

C Testimonia enim prophetarum nimis credibilia facta sunt: quia Incarnatione Domini reuelata sunt, que in sacris libris tenebantur occulta. Domus est utique uniuersalis Ecclesia, hanc decet sanctitudo, id est, copiosa benedictio Christi aduentus, quo aduentu eam sic ornat, ut nunquam deserat. Longitudo dierum: eternitatem significat. Nam, sicut quidam dixit, Longitudo non est, in qua est aliquid extremum.



ORATIO EX PSAL. XCII.

Domine omnipotens, qui paterna precinctus uirtute celum, mare, terramque locasti, exaudi supplices tuos, et da credulitatem in testimoniis tuis,  indue nos fortitudinem et decorem sanctificationis. Qui cum Patre et Filio, etc



PSALMUS XCIII.



ARGUMENTUM PSAL. XCIII.

C Oratio fidelium, ut a persecutoribus: qui Deum ignorant: liberentur.


÷ TT. Psalmus Dauid quarta Sabbati ...

C Psalmus: sanctam significat operationem, quarta Sabbati: feria quarta est, in quo die luminaria in firmamentum celi facta narrantur. Sic in Ecclesia sunt fundati electi, de quorum patientia psalmus iste plurimum narrat.


1 Deus ultionum, Dominus: Deus ultionum libere egit.

 C Deus enim terribile nomen est: quoniam ex Greco, quod significat timorem, descendit. Ultionum Dominus est, qui iudicaturus erit mundum, et ultionibus iustis affliget obstinatos. Libere egit, id est, nullo impediente totum mundum iudicabit.


2 Exaltare, qui iudicas terram ..: Redde retributionem superbis.

C Tunc exaltatus est coram discipulis: quando eum in maiestate sua ad gloriam constat resurrexisse perpetuam. Iudicabit terram: quando maiestatis sue ditione iudicabit terrenos homines. Superbi autem illi sunt, qui in sua malignitate deficiunt. Illis ergo retributio redditur, cum audierint: Ite in ignem.


3  Usquequo peccatores, Domine: Usquequo peccatores gloriabuntur?

H Non sufficit eis peccatores esse, sed etiam in peccatis gloriantur. Prima quippe infelicitas est, peccare: secunda, in fine uite penitentiam non agere, quod gloriabundis in malitia euenire solet. C Qui in die iudicii, si hic non emendant, gloriari non possunt. Dicit ergo, quousque gloriantur? quasi diceret usque ad finem uite, quia, postea cessabit gloriatio et malitia.


4 Effabuntur et loquentur iniquitatem: Loquentur omnes qui operantur iniustitiam.

C Qui sunt qui loquuntur iniquitatem, nisi illi qui dicunt: Quid nobis proderit si iuste uixerimus? aut quid illis profuit, qui in hac uita conuersati sunt  innocenter, qui ut ceteri mortui sunt?


5 Populum tuum, Domine, humiliauerunt: Et hereditatem tuam uexauerunt.

C Per populum, uiros dicit fideles, quos dicit humiliatos: quoniam Deo contumelias fieri audiebant, necesse est enim deuotum famulum dolore cruciari, quando aliquid irreuerentissimum de Deo audierit. Hereditatem dicit populos Christianos: quos innumeris cladibus a superbis persecutoribus constat esse uexatos.


6 uiduam et aduenam interfecerunt: Et pupillos occiderunt.

H uidua: secundum tropologiam est anima peccatrix, que Deum uerum amisit. Pupilli uero illi sunt, qui Patrem Deum non habent quos heretici  interficiunt: sicut et praui diuites, ceteros humiles affligunt.


7 Et dixerunt: Non uidebit Dominus: Nec intelliget Deus Iacob.

C Aestimant enim dementes, Deum non uidisse mala illorum cum peccant, quando se non sentiunt sub celeritate percelli: dum ille pius moderator exclamat: Nolo mortem peccatoris . Deus Iacob: dicitur Deus Christiani populi.


8 Intelligite, insipientes in populo: Et stulti, aliquando sapite.

C Insipientes illos appellat, qui in Ecclesia constituti, felicitate huius seculi gaudent. Stulti autem dicit sapite, id est, uos qui uere religionis expertes, blasphematis aperte, dicentes Deum nec  uidere nec intelligere hominum facta: uos, inquam, stulti et dementes, aduertite pietatem Dei.


9 Qui plantauit aurem non audiet: Aut qui finxit oculum non considerat?

C Isti uersus increpatiue legendi sunt. Ostendunt enim in Deo esse uirtutes audiendi uidendique; ac si dicat: Qui tibi plantauit aurem non audiet? audiet uere. Et qui finxit oculum ad uidendum non uidet? H Certe totus oculus est, qui omnia uidet: totus manus est, quia omnia operatur: et quidquid membra nostra ualent, ipse operatur.


10 Qui corripit gentes non arguet: Qui docet hominem scientiam?

C Qui corripit gentes, id est, qui erudit gentes  per legem suam et prophetas, non arguet? arguet utique. Qui docet hominem scientiam, ipse non habet? habet uidelicet: quia plenitudo scientie in Deo est.


11 Dominus scit cogitationes hominum: Quoniam uane sunt.

C Cogitationes enim talium hominum omnino uanissime sunt: quas Dominus nouit, quia ipsi per se nosse non possunt, qui prauis cogitationibus occupantur. uanum enim dicimus, quidquid a ueritate discedit, quidquid utilem non habet fructum.


12 Beatus homo quem tu erudieris, Domine: Et de lege tua docueris eum.

C Contra uanos, bene ponitur beatus. Quia sicut  illi caducis cogitationibus eluduntur, ita iusti doctrine celestis ueritate firmantur, fiuntque reuera beati, quoniam munera celestis sapientie perceperunt. H Unde certe felix, quia Deo magistro utitur. De lege, id est, Scripturis sanctis. Lectio quoque illius Scripture sancte mitigat tribulationes; unde sequitur: Ut mitiges, etc.


13 Ut mitiges ÷ ei .. a diebus malis: Donec fodiatur peccatori fouea.

C Constat esse beneficium sancte legis, ut in aduersis istius mundi Christianus discat patientiam, qua omnia ei mitigantur aduersa. Dies mali presens mundus est, in quo iustus exspectat tolerando per patientiam aduersa, donec omnibus peccatoribus  fouea damnationis preparetur eterna.


14 Quia non repellet Dominus plebem suam: Et hereditatem suam non derelinquet.

C Plebem suam, dicit fidelissimos Christianos, qui ad Dominum tota mentis intentione festinant. Hereditas est humana, que ad successorem prioris Domini morte transfertur, sed licet hereditas Christi sit suo sancto sanguine acquisita, tamen nunquam perdit suum auctorem, sed cum ipso possidetur semper.


15 Quoadusque iustitia conuertetur in iudicium: Et qui iuxta illam? omnes qui recto sunt corde ÷ Diapsalma ...

C Tunc conuertetur iustitia hominum in iudicium, quando sedentibus apostolis super duodecim sedes  dabuntur iustis premia eterna, et iusti iudicabunt impios. Et qui iuxta illam  scilicet iustitiam? Respondet, omnes recto corde.


16 Quis consurget mihi aduersus malignantes? ÷ Aut .. quis stabit mecum aduersus operantes iniquitatem?

C Testatur enim Christus sibi solum Deum esse adiutorem contra malignos spiritus. Et interrogatiue legendum est: quis consurget? id est nemo pro me aduersus demones certaturus assistet, dum potius homines eos malis imitationibus subsequantur. Aut quis stabit? id est nullus stabit in acie certaturus, quasi diuersis iaculis uulnerandus, ut non defendendo sed patiendo stet.


17  Nisi quia Dominus adiuuit me: Paulominus habitauit in inferno anima mea.

C Dicit enim: nisi quia Dominus, uox Christi in persona membrorum, ac si dicat: In illam foueam protinus incidissem, in qua peccatores certum est posse demergi. Paulominus habitauerat, id est, uanis persuasionibus potuisset decipi anima mea, nisi meruisset a Domino liberari.


18 Si dicebam: Motus est pes meus: Misericordia tua, Domine, adiuuabat me.

C Hic beneficium celerrime confessionis ostenditur, ut cum se homo lapsum in peccatis confitetur, statim munera diuina dimittendi peccata subsequuntur. Si igitur dicebam: Motus est pes meus, id est peccaui, quam statim dixi uero corde, misericordia tua adiuuabat me. Tantum ualet accelerata  confessio, ut ante remittatur peccatum quam puniatur.


19 Secundum multitudinem dolorum meorum in corde meo: Consolationes tue letificauerunt animam meam

H Secundum multitudinem, id est, quantum fuit pondus penitentie, tantus fuit numerus consolationum. Quia quando egi penitentiam et sustinui tribulationem in presenti uita, tunc consolari gaudebam in futura, et quanto magis egi penitentiam, tanto magis consolatus es me. Unam fudi lacrymam, unam merui consolationem; decem fudi lacrymas, decem merui consolationes. Quot patimur uulnera, tot meremur et coronas, et magnitudo tribulationum  magnitudo premiorum est.


20 Nunquid adheret tibi sedes iniquitatis: Qui fingis laborem in precepto?

C Nunquid? negatiue legendum est. Sedes iniquitatis est mundi huius uoluptuosa possessio, que Domino adherere non potest. Preceptum enim Domini habet: Beati qui lugent et qui persecutionem patiuntur propter iustitiam, quoniam istorum est regnum celorum . Et preceptum Domini in presenti seculo laborem et dolorem habet, non requiem nec gaudium. Quia arcta et angusta uia est que ducit ad uitam. Fingere enim plasmare dicimus, et qui mentitur, aliquid sibi plasmare uidetur. Hic autem fingere Deo attribuitur, ille formauit laborem in precepto. H Nemo enim dormiens coronatur.


21  Captabunt in animam iusti: Et sanguinem innocentem condemnabunt.

C Captabunt enim dixit, quasi captiose tractabunt, quia ueram causam criminis in martyribus persecutores inuenire non possunt. Et sanguinem innocentem: ad Christum hoc potest referri, quia uere innocens pro nostra redemptione sententiam iniuste condemnationis accepit.


22 Et factus est Dominus mihi in refugium: Et Deus meus in adiutorium spei mee.

C Hic ostendit nichil ualere persecutiones hominum contra Christum uel contra martyres, et eo tempore magis dicit diuinum sibi prouenisse refugium, quando superbia humane persecutionis studio inflata  est. Quia per hanc illa beatitudo coronalis palme preparatur. Et Deus meus in adiutorium spei mee. Quoniam hic adhuc spem habemus, non rem tenemus: sed spem in futuro relinquimus, quia iam nostrum desiderium possidemus.


23 Et reddet illis iniquitatem ipsorum: Et in malitia eorum disperdet eos: + Disperdet illos: Dominus Deus noster.

C Et reddet illis, id est retribuet malis secundum uota nequitie sue, et nota quod hoc nomen, malitia, est capax omnium criminum, sicut caritas est capax omnium uirtutum. Disperdet eos, id est, a suo regno alienos efficiet.



ORATIO EX PSAL. XCIII.

Erudi nos, Domine, secundum beneuolentias legis  tue, et esto nobis in tribulatione refugium, qui hominibus prudenter insinuas scientiam, ne derelinquant. Per Dominum nostrum Iesum, etc.



PSALMUS XCIu.



ARGUMENTUM PSAL. XCIu.

C Propheta incitat populos ad laudem Dei uenire.


TT. ÷ Laus cantici ipsi Dauid ..:

C Laus, uocis significat deuotionem; canticum, hilaritatem mentis. Quod utrumque in opere psalmodie debet esse sociatum. Ipsi Dauid, significat Christum, cui laus ista cantatur


1 uenite, exsultemus Domino. Iubilemus Deo salutari nostro.

C uenite enim illis dicitur qui longe positi sentiuntur,  qui se necdum fidei integritate populo fideli iunxerunt. Est autem exsultatio huius seculi, que occupat animas infideles. Ideo addidit Deo, de quo uera est exsultatio. Iubilare esse magnum modum letitie, cui sermo non sufficit, sepe diximus.


2 Preoccupemus faciem eius in confessione: Et in psalmis iubilemus ei.

C Preoccupare, est aliquid ante facere, quam ille possit uidere qui creditur aduenire. Faciem, dicit conspectum Christi in iudicio, id est ut confiteamur facinora nostra ante iudicialem eius aduentum. Iubilemus in psalmis, H scilicet in cordibus nostris psallentes, id est gratias agentes.


3 Quoniam Deus magnus Dominus: Et rex magnus super omnes deos.

 C Dicendo enim, quoniam Deus magnus ostendit illum esse potentiorem; magnus quippe hic non dicitur, nisi qui summe potestatis arcem tenere monstratur. Deos etiam homines sanctos appellat super quos Dominus rex magnus est, quoniam creat omnia et regit uniuersa.


4 Quia in manu eius sunt omnes fines terre: Et altitudines montium ipsius sunt.

C Fines terre ad gentes pertinet uniuersas, que Christo fideli deuotione subiecte sunt. Altitudines montium, potestates seculi honoresque terreni sunt, qui tamen Domino subiecti sunt, et ideo ipsius esse dicuntur. H Pugillo enim, id est, potestate concludit omnem latitudinem terre.


5  Quoniam ipsius est mare et ipse fecit illud: Et siccam manus eius formauerunt.

C Mare significat gentes, que in hoc seculo uariis uitiorum flatibus commouentur; arida, populus fidelis est, fontes fidei adhuc sitiens: quos dono sue misericordie fundare dignatus est Christus. His omnibus iungendum est: iubilemus ei.


6 uenite, adoremus et procidamus Et ploremus ante Dominum qui fecit nos: quia ipse est Dominus Deus noster.

C Hortatur nunc Christianum populum Propheta ad satisfactionem penitentie. Adoremus, id est, corporis inflexione incuruemus. Procidamus, ut ante ipsum nos prosternamus, totaque membrorum effusione tendamur. Ante Deum plorare, est pios  fletus effundere, et pessima facta damnare. Nam si tota cordis puritate deprecemur, facile nos qui fecit, et reficit. Et causam triplicem huius adorationis subiicit, quoniam ipse fecit nos, etc.


7 Et nos populus pascue eius: Et oues manus eius.

C Dicit enim quid sint fideles, utique oues pascue Domini. Quia eternis deliciis felici sorte satiantur.


8 Hodie si uocem eius audieritis: Nolite obdurare corda uestra.

C Hic subdit unam conditionem necessario prerequisitam ad hoc, ut sint homines uere oues Christi, dicens: Hodie si uocem eius audieritis. Nam qui  uocem Domini non audit, non grex dicitur eius, nec in pascuis eius collocatur. Hodie uero pro quolibet tempore positum est, uelut dicatur: Quocunque tempore uel die, eius uocem audieritis, nolite obdurare corda uestra.


9 Sicut in irritatione: Secundum diem tentationis in deserto.

C Tentatio enim Iudaica contra Moysen graui murmuratione surrexit, dicens nec escam sibi in deserto dari, nec aquam potabilem diuina largitate concedi. Quapropter culpa parentum istis repetitur, ut debita uindicta timeatur.


10 Ubi tentauerunt me patres uestri: Probauerunt et uiderunt opera mea.

 C Ubi, significat in deserto. Ibi apparuit potestas Dei, quando esca uenit ex ere potusque ex lapide. Ibi probauerunt opera mea: quando manna pluit esurientibus, quando coturnicum multitudo uenit et aquas lapus dedit . Et uiderunt; hoc ipsis improperium dicitur. Nam uiderunt et tamen non crediderunt.


11 Quadraginta annis offensus fui generationi illi: Et dixi: Semper errant corde.

A Quadraginta annis, omne tempus uite presentis significat; denarius etenim numerus perfectus est, qui dum ad quatuor mundi partes adiungitur, ad quadragenarium usque peruenit.


12  Et isti non cognouerunt uias meas: ut iuraui in ira mea. Si introibunt in requiem meam.

C Et isti non cognouerunt uias, quia quadraginta annorum tempore beneficia Dei scire noluerunt. Duobus modis iurare dicitur Deus: iurat placatus atque mitis; hic autem iurare dicitur iratus, quia uindictam noscitur comminari. Quid est aliud in requiem Dei non introire, nisi perpetua tormenta suscipere. Negatiue igitur legendum est, si introibunt, id est non introibunt.



ORATIO EX PSAL. XCIu.

Salutare eximium omnium populorum, Domine, respice propitius super oues gregis tui, eisque impertiens sal prudentie, introducere easdem innoxias  noxias sempiternam digneris in requiem. Qui cum Patre et Filio et Spiritu, etc.



PSALMUS XCu



ARGUMEMTUM PSAL. XCu.

C Laus fidelium de Christi Incarnatione et de exaltatione Ecclesie.


TT. ÷ Quando domus edificabatur post captiuitat canticum hinc Dauid ...

H C Domus enim ista est uniuersalis Ecclesia, in qua Christus inhabitat. Que destructa edificatur, quando anima post captiuitatem peccati, ad intelligentiam ueritatis ceperit Domino prestante remeare; nec edificari desinet, donec usque ad finem seculi predestinatorum numerus impleatur.  H Totum quippe mysterium huius psalmi in titulo est; tota uite nostre sacramenta et salus in titulo sunt.


1 Cantate Domino canticum nouum: Cantate Domino, omnis terra.

C Cantat enim Domino canticum nouum qui, uetere homine deposito, per gratiam baptismatis feliciter innouatur. Omnis terra, catholicam significat Ecclesiam, que per cunctum orbem noscitur esse diffusa. Noua domus nouum meretur canticum. Innouata anima canticum innouet.


2 Cantate Domino et benedicite nomini eius: Annuntiate de die in diem salutare eius.

C Nomen enim Dei benedicimus, quando nostrum salutare per omnia confitemur. De die in diem nuntiatur,  quando aduentum Christi et prophete promiserant, et euangeliste uenisse declararunt. Ita factum est ut duo celestes dies annuntiasse eius gloriam comprobentur, scilicet uetus Testamentum et Nouum. H Christus enim in utroque lucet. Nolite eum tantum in ueteri nuntiare, ne sitis Iudei: nec solum in Nouo, ne sitis Manichei, sed in utroque laudate eum.


3 Annuntiate inter gentes gloriam eius: In omnibus populis mirabilia eius.

C Dominus enim saluator nuntiandus erat, et per gentes quoque predicanda erat gloria eius, quia tanti miraculi predicabant auctorem. Mirabilia eius: significat arcanum incarnationis Christi, qui  dum sit altissimus, factus est pro nobis humillimus.


4 Quoniam magnus Dominus et laudabilis nimis. Terribilis est super omnes deos.

C Magnus, ad potestatem pertinet, quia cunctis potentior est: laudabilis, ad pietatem, quia nos redemit; nimis, ad utrumque pertinet, quia nec quantum magnus, nec quantum laudabilis sit potest explicari. Deos hic debemus aduertere quos sibi gentilitas composuit.


5 Quoniam omnes dii gentium demonia: Dominus autem celos fecit.

C Demonia sunt enim que nulli prestant bona, sed in se credentes semper decipiunt, dicti demones,  quasi scientes. Sed quoniam scientia illa dici non potest, que Creatoris non obsecundat arbitrio, eos ita scientes debemus accipere, quasi non intelligentes, sicut et Apostolus sapientiam mundi stultitiam uocat . Deus celos fecit, id est, apostolos et sanctos uiros instituit, qui demonibus imperare consueuerunt.


6 Confessio et pulchritudo in conspectu eius: Sanctimonia et magnificentia in sanctificatione eius.

C Confessionem siquidem, bene sequitur pulchritudo. Quia nemo potest esse pulcher, nisi fuerit Dei miseratione mundatus: fedos nos faciunt peccata, sed penitentia reddit decoros. Sanctimonia et magnificentia, id est honor et beatitudo. In sanctificatione,  id est in illa uoce Christi: uenite, benedicti. uel melius, A in sanctificatione gratie, qua sanctificat et ita magnificat nos. Noli ante magnificari quam sanctificari , sed ante sanctificare, et ita a Deo non a te magnificaberis.


7 Afferte Domino patrie gentium, afferte Domino gloriam et honorem: Afferte Domino gloriam nomini eius.

C Patria dicta est, quasi patris atria. Significat enim patria gentium omnem generalitatem Christianorum, quam admonet ut Domino gloriam afferat et honorem. Afferunt utique gloriam nomini eius qui studio deuotionis et bone uoluntatis commutantur  in melius, et consubstantialem Trinitatem per omnia confitentur. Laus enim et honor est Domini, bona conuersatio serui, unde Saluator ait: Sic luceat operationis bone lux uestra coram hominibus, ut glorificetur pater uester in celis .


8 Tollite hostias et introite in atria eius: Adorate Dominum in atrio sancto eius.

C Hostias, hic dicit, conscientie pure libamina. Unde non sanguis, sed pie lacryme currunt, hoc est cor contritum. uel opera misericordie. Atria autem Domini sunt apostoli uel prophete, per quos fidelis populus intrat ad Deum. Tunc reuera Christus adoratur, quando in atria Ecclesie catholice peruenitur.


9  Commoueatur a facie eius uniuersa terra; Dicite in gentibus ÷ quia .. Dominus regnauit.

C Tunc enim terra commouetur, quando peccator, terrena uitia derelinquens, ad penitentiam fuerit Domino miserante perductus. Dominus regnauit per tropeum crucis in genere humano. Unde et Romana translatio, ex septuaginta Interpretibus facta habet: regnauit a ligno. Siue regnauit, id est, apparuit in carne regnaturus qui semper regnauit. H uel, regnauit in animabus commotis per penitentiam.


10 Etenim correxit orbem terre qui non commouebitur: Iudicabit populos in equitate.

C Tunc correxit orbem, quando per regulam fidei  paganorum corda conuertit. Qui, scilicet orbis, non commouebitur, quia in soliditate uere fidei consistit. Populos, hic fideles homines uult intelligi, qui iudicandi sunt sub tranquillitate superne misericordie, quando eis premia promissa restituit. Et equitas pertinet ad beatos, ira ad penas perpetuas impiorum.


11 Letentur celi et exsultet terra: commoueatur mare et plenitudo eius: Gaudebunt campi et omnia que in eis sunt.

C Celi, apostolos, prophetas et predicatores; terra, auditores conuersos; mare, mundum significat. Campos uero uiros dicit, non superbia tumidos, non asperos iracundia, sed mansuetos lenitateque  plenissimos, qui gaudent, quando conuersationis dona susceperint. Omnia, uniuersitatem gentium significat.


12 Tunc exsultabunt omnia ligna siluarum a facie Domini quia uenit: + Quoniam uenit: iudicare terram.

C Tunc exsultabunt, id est in secundo aduentu Christi, quando iudicaturus est mundum, exsultabunt omnia ligna siluarum, id est gentes, que prius fuerant steriles, uelut ligna siluarum, ad culturam fructiferam tunc perducte, ante faciem Domini magno gaudio sunt letature. Quoniam uenit: per hoc illum nos aduentum tantum uoluit intelligere, quem adhuc noscimur exspectare. H Ideo certe ista ligna gaudebunt, quia non sunt obnoxia combustioni;  peccatores enim subdet penis; iustos premiis remunerabit eternis.


13 Iudicabit orbem terre in equitate: Et populos in ueritate sua.

Primo uenit ut iudicetur, postea uenturus est ut iudicet.



ORATIO EX PSAL. XCu.

Factor celi et terre, creator Deus quem omnis terra cantici noui modulatione persultat, precamur, ut sicut te a ligno regnante supplices confitemur, ita, amisso omni gentilitatis errore, futuri aduentus tui gloriam, intentis sensibus prestolemur. Qui cum Patre et Filio, etc.



PSALMUS XCuI.



ARGUMENTUM PSAL. XCuI.

C Propheta de primo Christi aduentu dicit, admonens fideles in eo letari, et increpans eos qui idola uenerantur.


TT. Psalmus ÷ ipsi Dauid: quando terra eius restituta est.

C Terra Dauid, caro Christi est, que post soporem mortis lege communi restaurata est in gloria munere singulari resurrectionis. uel certe, terra, est Ecclesia, id est corpus Christi mysticum, omnes, scilicet fideles.


1 Dominus regnauit, exsultet terra: Letentur insule multe.

C Dominus regnauit, quis ergo alter colendus est,  nisi ille qui solus cognoscitur imperare? Exsultet terra, id est genus humanum, in sua reparatione. Letentur insule, id est ecclesie gentium. Dicit uero multe non omnes, propter hereticas prauitates.


2 Nubes et caligo in circuitu eius: Iustitia et iudicium correctio sedis eius.

C In hoc uersu, qualis sit Dominus impiis uel religiosis narratur. Nubilosus et caliginosus est indeuotis, dum tenebrosa corda nulla claritate resplendent. Iustitia uero et iudicium, his qui in eum credunt, et sedes eius effici meruerunt; qui bene correctio uocantur, quia prauitate exuti, et recti, et Dei sedes facti sunt.


3 Ignis ante ipsum precedet: Et inflammabit in circuitu inimicos eius.

 C Ante aduentum Domini ignis precessit, quando a predicatione prophetarum corda infidelium fremuerunt, ita ut, ardore iracundie succensi, de predicantium nece tractarent. Et inflammabit, scilicet impios aduersus electos. In circuitu, quia dum pauci essent electi, erat aduersariorum circumdans innumerabilis multitudo.


4 Alluxerunt fulgura eius orbi terre: uidit et commota est terra.

C Alluxerunt fulgura eius, id est predicationes prophetarum uel miracula sanctorum. Commota est terra, hoc est terreni perterriti in nouitate predicationis, ut se intelligerent idola insensata colere, dum haberent adorabilem summum Creatorem.


5  Montes sicut cera fluxerunt a facie Domini: + A facie Domini .. omnis terra.

C Montes fluxerunt, hoc est, potentes huius seculi cognito Domino humiliati sunt. Omnis terra, id est potestates seculi, pagani seu heretici, qui, ab errore uocati a Domino, damnantes superstitiosum uotum suum, magis diuinum eligunt subire seruitium.


6 Annuntiauerunt celi iustitiam eius: Et uiderunt omnes populi gloriam eius.

C Celi, apostoli uel predicatores, quorum sanctis predicationibus, iustitia Dei innotuit mundo. uiderunt: hic non carnalibus oculis sed cordis lumine debemus accipere; gloria enim audiri non uideri  solet. uel, ut quidam uolunt, uiderunt gloriam, id est Christum qui est gloria Patris.


7 Confundantur omnes qui adorant sculptilia: Qui gloriantur in simulacris suis.

C Increpat hic cultores idolorum. Idolum dictum est, quod ipsum sit dolum, id est hominum falsitate repertum. Simulacrum, a simulatione sacra compositum, eo quod illis detur honor alienus. Sic utraque fugienda ipsorum nominum interpretatione declarantur.


8 Adorate eum, omnes angeli eius: Audiuit et letata est Sion.

C Bonus enim angelus adoret Deum, qui recto corde suum cognoscit auctorem, nec se ab hominibus adorari permittit; sed malus angelus se adorari  satagit . Audiuit Sion, id est, Ecclesia catholica puro corde iudicia Domini percepit, et ideo letata est. Nam qui uerbum Dei subdola mente audit, quia contra uoluntatem suam quod non credit audit, tristis abscedit .


9 Et exsultauerunt filie Iude. Propter iudicia tua, Domine.

C Filie Iude significant religiosas mentes probatasque personas; que ideo filie Iude dicuntur, quoniam Christo confiteri et credere maluerunt qui ex Iuda descendit. Propter iudicia, scilicet quia tristitiam seruorum tuorum conuertis in gaudium, et superbum eis diabolum uirtutis humilitate prosternis.


10 Quoniam tu Dominus altissimus super omnem  terram: Nimis exaltatus es super omnes deos.

C Terra hic, peccatores; deos, iustos homines debemus aduertere. Per hec enim duo, significat Christum et terrenis creaturis et celestibus imperare.


11 Qui diligitis Dominum, odite malum: Custodit ÷ Dominus .. animas sanctorum suorum: de manu peccatorum liberabit eos.

C Hic bonos alloquitur et fideles, ut a malitia diaboli segregentur. Ipse enim iure dicitur malus, per quem uenit omne malum. Et ne quis diabolum timuisset offendere, sequitur: custodit Dominus animas sanctorum. Liberat etiam animas de manu peccatorum, quando eas non sinit aliqua prauitate subuerti.  Ne uero Dominum corpora sanctorum a penis custodire intelligeres , dixit, animas sanctorum.


12 Lux orta est iusto: Et rectis corde letitia.

C Iusto dicit ortam esse lucem, id est uerissimam fidem, ut illuminatus talia credat que eum ad celorum regna perducant. Rectis corde oritur letitia; quando Deo prestante talia gerunt que sibi profutura cognoscunt.


13 Letamini, iusti, in Domino: Et confitemini memorie sanctificationis eius.

C Admonet hic iustos, non in humano desiderio, aut in huius seculi ruinosa iactantia, sed in Domino  letari. Confitentur iusti memoriam sanctitatis eius, quando in illo regno perpetuo fuerint collocati, recordantes de quanta clade huius seculi Deo miserante sunt subtracti.



ORATIO EX PSAL. XCuI.

Custos animarum sanctarum, Deus, cuius regnum est pars perfecta iustorum, concede prophetias euangelicasque coruscationes pectoribus nostris inseri, et si quid est obtectum uelamine prisco, Spiritu sancto reuelante pandatur. Per Dominum nostrum Iesum Christum Filium, etc.



PSALMUS XCuII.



ARGUMENTUM PSAL. XCuII.

C Propheta commonet populum Christianum cantici noui exsultatione letari, quando mirabilis est  Christi concessus aduentus.


TT. Psalmus ÷ ipsi Dauid:


1 Cantate Domino canticum nouum: Quia mirabilia fecit.

C Nouus enim homo cantare debet canticum nouum, non ille uetustus, qui necdum Ade peccata deponens in eis perseuerat. Nouum canticum est de Domini Incarnatione narrare uel cantare. Nouum quia nunquam aliquid simile mundus audiuit. Fecit mirabilia, quando cecis lumen, claudis gressum donauit.


2 Saluauit sibi dextera eius: Et brachium sanctum eius.

H Christus enim, dextera et brachium dicitur. Dextera pro uirtute, brachium pro robore hic ponitur.  Ipse saluauit hominem dextera sua in salutem, qui suo uitio perierat. C Siue semetipsum saluauit qui dixit, Potestatem habeo ponendi animam meam et iterum sumendi eam .


3 Notum fecit Dominus salutare suum In conspectu gentium reuelauit iustitiam suam.

B Notum fecit Dominus salutare, id est Dominum Saluatorem, qui salutaris recte dicitur, quia omnis salutis est auctor. Et reuelauit iustitiam, id est Christum, qui prius sub quodam uelamine predicatus fuerat a prophetis. Quo subducto in eius aduentu, ipsa facies ueritatis apparuit. H uel iustitiam uite, que incredulitate hominum fuit obscurata.


4 Recordatus est misericordie sue:  Et ueritatis sue domui Isrel.

H Recordatus est misericordie, in populo, scilicet gentium. Et ueritatis sue, quoad populum Iudeorum, scilicet opere complens quod patriarchis promiserat.


5 uiderunt omnes termini terre: Salutare Dei nostri.

C uiderunt omnes, id est mente conspexerunt, quod per totum mundum constat effectum. Que uisio non nisi ad fidem est referenda, ut nobis possit ueritas constare uerborum; per fidem enim omnes termini terre uiderunt Iesum.


6 Iubilate Domino, omnis terra: Cantate et exsultate et psallite.

 C Iubilate, dictum, est cum magna delectatione in gaudium uocis prosilire. Omnis terra, designat uniuersam Ecclesiam. Cantare, est officio oris laudes personare; exsultare, cum magno amore animi uota declarare; psallere, bonis operibus Dei mandata complere.


7 Psallite Domino in cithara, ÷ in cithara .. et uoce psalmi: In tubis ÷ ductilibus .. et uoce tube cornee.

H Psallit Domino in cithara qui omnibus membris se castum prebuerit; non potest autem esse sonus cithare perfectus, si una chorda defuerit; sic etiam homo, si uno crimini capitali subiacebit, non psallit Domino in cithara, quia una chorda deest, nec est perfectus cithare sonus. C uox psalmi quoque ad  laudationem diuinam pertinet. Tube ductiles, significant fideles, qui diuersis passionibus tunsi, Deo largiente, clarius sonuerunt. uox tube cornee, est fixa tolerantia patientie, que ut cornu perseuerat.


8 Iubilate in conspectu regis Domini: moueatur mare et plenitudo eius: Orbis ÷ terrarum et qui habitant in eo:

C Dixit iubilandum esse, nunc ostendit ubi, quia ante regem. Commouetur mare, quando in futuro iudicio impiorum pectora a recordatione delictorum commouentur. Et plenitudo eius, merito dicitur, quia multa peccata commiserunt. Orbis terrarum mouebitur, quando in nouam faciem ueniet, ut predictum est: erit celum nouum et terra noua . Et qui habitant, id est homines in eo.


9  Flumina plaudent manu simul: montes exsultabunt a conspectu Domini: Quoniam uenit iudicare terram.

C Flumina: sanctos uiros significat, qui bona pera celesti ubertate manauerunt. Simul, id est cum Domino Saluatore, cui predicta opera exhibuerunt. H Montes, apostoli. C Qui exsultabunt in conspectu Domini, in iudicatione futura, quoniam uenit, scilicet iudicare peccatores, qui terrena semper uitia concupiscunt, et ideo terra recte dicuntur.


10 Iudicabit orbem ÷ terrarum .. in iustitia. Et populos in equitate.

C Isti sub iustitia iudicandi sunt, qui nulla remissione liberabuntur a sua pertinacia. Illi uero populi in equitate iudicandi sunt, quoniam ibi premia recipiunt,  qui hic propter nomen Domini grauissima pericula pertulerunt.



ORATIO EX PSAL. XCuII.

Immitte, Domine, salutare tuum mentibus nostris, qui reuelasti iustitiam tuam gentibus uniuersis, ut qui quondam iudicari uenisti pro perditis, misericordiam, cum adueneris, pro quibus iudicatus es, largiaris. Qui cum Patre et Filio, etc.



PSALMUS XCuIII.



ARGUMENTUM PSAL. XCuIII.

C Propheta commonet populos Christo Domino confiteri, eumque adorare, quia suis fidelibus propitius existit.


 TT. ÷ Psalmus Dauid ..:

C Per Dauid enim, et personam loquentis aduertimus, et Christum, manu fortem et desiderabilem sentimus. Ipsius enim honor, in hoc psalmo, regnum potentiaque cantatur


1 Dominus regnauit, irascantur populi: Qui sedes super Cherubim: moueatur terra.

C Cum psalmo dicit, Dominus regnauit, exponit quoniam gloriam sue resurrectionis ostendit. Ille enim, qui resurrexit nempe, ipse regnauit. Irascantur populi, H uel Iudei uel gentiles non credentes, C nichil ultra Christo nocituri. Cherubim, Hebreum, significat plenitudinem scientie, ubi quasi in throno suo Deum manifestat sedere. Moueatur terra, postulat  peccatores ad conuersionem commoueri; H quandiu enim terra, id est peccator, immobilis est, sanari non potest. Quando uero mota fuerit et intremuerit propter peccata, sanitatem recipit. Unde alibi dicitur: Sana contritiones eius, quia mota est .


2 Dominus in Sion magnus: Et excelsus super omnes populos.

C Sion interpretatur speculatio, id est Ecclesia, in qua Dominus spiritaliter inesse monstratur; et ille, quem contempserunt peruersa mente, rex et excelsus super omnes populos eminet.


3 Confiteantur nomini tuo magno. Quoniam terribile et sanctum est: Et honor regis iudicium diligit.

 C Magnum dictum est nomen Christi, quia ubique diffamatum est; terribile, quia ipse uenturus est iudicare uiuos et mortuos; sanctum, quia immaculata et celesti conuersatione permansit. Honor regis est gloriosa predicatio, quam illi semper offerimus, confitendo ipsius iustum iudicium. uel, diligit, honor, id est, cultus quo Deum honoramus; amat, id est requirit diligentem aduertentiam, deliberationem, sui ipsius iudicium et uilitatem, atque Dei reuerentiam.


4 Tu parasti directiones: Iudicium et iustitiam in Iacob tu fecisti.

II Preparauit Deus directiones in populis, sed ipsi proprio uitio deprauati sunt. C Iudicium fecit  in populo fideli, quando ei donauit bonum malumque discernere; iustitiam uero, cum relictis idolis, creatori suo meruit deseruire. In Iacob, id est in unoquoque fideli.


5 Exaltate Dominum Deum nostrum: Et adorate scabellum pedum eius quoniam sanctum est.

Commonet Propheta deuotos populos, predicando magnificare et exaltare nomen Domini, et adorare scabellum, H A C id est corpus Christi, quod de Maria uirgine assumpsit. C Scabellum, humanitas diuinitatis intelligitur. Pedes eius, stabilitatem diuinitatis significat. Quoniam sanctum est, scilicet corpus Christi, et gloriosum, et adorabile.


6  Moyses et Aaron in sacerdotibus eius Et Samuel inter eos qui inuocant nomen eius.

C Moyses et Aaron in sacerdotibus eius. Quamuis Moyses sacerdos esse alibi non legatur. H Et quamuis illorum unus legis, alter sacerdotii teneat regulam, tamen, uterque sacerdotali preconio, uel in legalibus uel in uestris tintinnabulis aduentum Domini nuntiauit.

C Samuel unxit Dauid in regem, tamen non accepit officium sacerdotis, quia erat de tribu Ephraim, unde sacerdotes fieri non licebat, et ideo non inter sacerdotes, sed inter eos qui inuocant nomen Domini ponitur hic. Leuita uero fuit, quia illud linium Ephod portauit. H Quod significat posse candidum effici, qui per penitentiam nomen Dei inuocans, nigredinem  peccati lacrymis diluerit.


7 Inuocabant Dominum et ipse exaudiebat eos: In columna nubis loquebatur ad eos.

C Quantum ualeat sinceritas orationis, in breuitate declaratum est, quia fideliter Deum inuocantes efficaciter audiebat. In columna nubis loquebatur tunc illis, nobis autem per sanctum scabellum, id est, per incarnationem, et loqui et apparere dignatus est.


8 Custodiebant testimonia eius: Et preceptum quod dedit illis.

C Reddit causas quare eos Dominus exaudire dignaretur. Ipse enim Christus uere illum diligit, qui eius mandata custodit, ut ipse ait: Si me diligitis, mandata mea seruate . Testimonium uero  hic dicitur: per signa aliqua precedentis rei posita significatio. Sicut in lege dixit: Hoc erit uobis in testimonium .


9 Domine, Deus noster, tu exaudiebas, eos Deus, tu propitius fuisti eis: Et ulciscens in ÷ omnes .. adinuentiones eorum.

C Dicendo tu exaudiebas eos, tu eis propitius fuisti, ostendit quidem desideria sanctorum in bonis petitionibus fuisse completa. Et ulciscens in omnes, etc., ne eis humana elatio subripere potuisset. Nam quamuis aliqui sancti sunt et fideles uiri, tamen oportet in eis uindicare pro tempore, ne cor eorum posse uideatur ad superbiam deduci. Adinuentiones uero eorum, intellige studia eorum et operationes deficientes. H uel in bonum accipe ulciscens,  ut Deus ulcisci intelligatur in adinuentiones, id est, contra adinuentiones eorum facientes, quia placite erant Domino eorum actiones et adinuentiones.


10 Exaltate Dominum Deum nostrum et adorate in monte sancto eius: Quoniam sanctus Dominus Deus noster.

C Notandum est enim quod sanctum Dominum in monte sancto precipit adorandum, quoniam sicut laus eius non conuenit ori prauo, ita nec eius culture loci potest congruere turpitudo.



ORATIO EX PSAL. XCuIII.

Sublimis throni Domine te et oramus et quesumus, ut columna nobis luminis refulgente, modum  sacerdotalis ordinis te custode seruemus. Per Dominum nostrum Iesum Christum, etc.



PSALMUS XCIX.



ARGUMENTUM PSAL. XCIX.

C Admonet Propheta uniuersitatem Dominum exsultando laudare.


TT. Psalmus ÷ Dauid in confessione ...

C Confessio enim quasi confacio dicitur, siue penitentia siue laus multorum ore celebrata. Que ideo sic dicitur, ut ad plurimos pertinere modo monstretur. Con enim simul significare notum est.


1 Iubilate Deo, omnis terra: Seruite Domino in letitia.

C Iubilatio est enim magno mentis gaudio commoueri, non tamen in articulata uerba prorumpere, et  sub iucunditate Domino famulari. Omnis terra, non ad tellurem referendum est, sed allegorice ad homines constat intelligi. Ista letitia utique caritas est, de qua Apostolus ait: Non inflatur, non agit perperam ; non enim murmurantes Domino seruire debemus, quia sic Deum non diligimus.


2 Introite in conspectu eius: In exsultatione.

H Introite, id est, non iocis turpibus dissoluimini, sed omnia que facitis in gloriam Dei facite. In exsultatione, C hoc est, ut gaudia tunc sumatis humilitatis, quando superbis omnibus probatur esse terribilis.


3 Scitote quoniam Dominus ipse est Deus:  Ipse fecit nos et non ipsi nos.

C Scitote, hoc est intelligite, o Iudei, quod iste Dominus, quem Filium Dei minime credidistis, ipse est Deus, qui fecit celum et terram, qui nos quoque ad suam imaginem plasmauit. H Et non solum corporaliter, sed in nouum hominem recreauit; et hoc non nostro merito, sed suo dono.


4 Populus eius et oues pascue eius introite portas eius in confessione. Atria eius: in hymnis confitemini illi.

H uenit ad populum fidelem, per comparationes pulcherrimas ostendens quid sint. Oues, quia sunt simplices, et ipse earum pastor est uerus. Pascue eius, id est, diuinarum Scripturarum dulcis epulatio. Porte Domini, sunt humilis penitentia, baptismum  sacrum, et caritas et alia bona opera et sancta. Atria eius, ut hic subaudias intrate, significat prophetas et euangelistas, et quicunque recte predicauerunt. Dicta enim illorum, Domini constat esse atria: quia per illos et illa ad eum itur, et ipse, si deuota mente perquiritur, in eis inuenitur.


5 Laudate nomen eius quoniam suauis est Dominus: In eternum misericordia eius: et usque in generationem et generationem ueritas eius.

C Reddit causam quare predicandum et laudandum est nomen Christi, quoniam suauis est. Suauitas enim ista nescit habere fastidium. In eternum, quia cum semel prestiterit eterna futura bona, semper ab ipso seruantur illesa. Seculum seculi,  siue in generationem et generationem. Et istud significat seculum quod nunc agitur, et illud quod credimus esse uenturum, id est, seculum in beatorum gaudio. Hic enim ueritas Dei impletur, et promissa eius in patria ueritate complentur.



ORATIO EX PSAL. XCIX.

Iubilamus tibi, Domine eterne, in letitia et exsultatione, poscentes, ut dum porte pectorum nostrorum in tuis laudibus reserantur, semper ad misericordiam ueritatemque pandantur. Per Dominum nostrum Iesum Christum, etc.



PSALMUS C.



ARGUMENTUM PSAL. C.

C Ecclesia Dei, iudicium et misericordiam decantat,  seque non cum iniquis sed cum fidelibus habitare congaudet.


TT. Psalmus ipsi Dauid.

C Ipsi Dauid ubi ponitur, totum Christi uirtutibus applicatur, ut nichil de isto terreno rege intelligas, sed omnia de illo celesti fuisse dicta cognoscas.


1 Misericordiam et iudicium Cantabo tibi, Domine.


2 Psallam et intelligam in uia immaculata: Quando uenies ad me.

C Audiant utique misericordem Dominum peccatores, qui desperant de salute; intelligant superbi iudicem, qui malum suum non estimant esse puniendum; in his enim duobus sermonibus et cuncta opera Dei et totius Ecclesie edificatio probatur esse narrata.  Omnia enim Dei opera sunt misericordia et iudicium, id est, ueritas, in quibus duobus omnes uirtutes comprehenduntur. H Admonet Propheta, ut quisquis quod psallit intelligat, et sensus ipsius psalmum contempletur, et non uagetur mens foras ut ore quidem uideatur psallere, mens autem sine fructu sit. In uia immaculata, C quia Christus non habuit peccata, qui hunc mundum immaculatis gressibus ambulauit, et ideo ait: Ego in hoc mundo sine macula ambulabo, ut ueniat ad me immaculatum. H Quando uenies, de secundo eius aduentu dicit, quando reuertens Dominus, facta hominum exquirit.


3 Perambulabam in innocentia cordis mei: In medio domus mee.

 H Nihil sic placere Deo ut simplicitatem et innocentiam. C Hinc datur intelligi, quod propter simplicitatem gratissimam, in specie columbe Spiritus sanctus apparuit: et propter mansuetudinem, agnum se uocari Filius Dei elegit, per hoc utique designans, eternam sapientiam habitare in pectoribus placidis et humilibus.


4 Non proponebam ante oculos meos rem iniustam. Facientes preuaricationes odiui.


5 Non adhesit mihi cor prauum: Declinantem a me malignum non cognoscebam

C Iuste ergo dicit sancta congregatio, ante oculos cordis sui se non posuisse rem iniustam, quam de penetrabilibus sue mentis excluserat. Recte si  quidem res illas uidere negamur, quas nullis delectationibus intuemur. Preuaricationes odiui: quia preuaricationes hominum iugiter habui odiosas, nam quamuis ante faciem nostram ueniant, tamen non sunt in conspectu mentis nostre.

C Cor prauum enim adherere non potest, nisi ligatis funibus peccatorum. Declinantem a me, id est hereticum, qui prauis doctrinis a catholica fide dissentit, non cognoscebam: cum se etiam baptizatum asserat, non tamen in eo agnoscitur diuina dilectio, qui blasphemus probatur a Domino. H uel quicunque malus Christianus per malignum accipitur.


6 Detrahentem secreto proximo suo:  Hunc persequebar.

C Detrahit hereticus secreto, quando absentem catholicum aliqua oblocutione dilacerat, nec audet palam contendere, qui se nouit irrationabilia uindicare. Hos dicit persequendos, ut ad studia ueritatis concitentur. H uel de quolibet detrahente intellige.


7 Superbo oculo et insatiabili corde: Cum hoc non edebam.

C Superbo oculo est, qui est pretumidus praua uoluntate. Insatiabili corde : qui non recedita blasphemiis. Illos in tantum dicit uitandos, ut nec cum ipsis debeamus inire conuiuium, ne aures Christianorum abominandis inquinentur sermonibus.


8  Oculi mei ad fideles terre ut sedeant mecum: Ambulans in uia immaculata hic mihi ministrabat.

C Profitetur se nunc sancta congregatio: illos cordis oculos sociare cum sanctis, quos auertebat a pessimis. Fideles terre sunt Christiani, qui per totum mundum habitant, et sedent simul in unitate fidei. Ambulans in uia, hec est uera et manifesta probatio Christianorum, et in sua uita clarescere, et bonorum ministrorum conuersatione gaudere, sicut supra dixit: Cum sancto sanctus eris . Et quamuis hoc a laicis non sit exceptum, tamen specialiter probatur sacerdotibus impositum, ut tales ministros habeant, qui diuinis regulis non repugnent.


9  Non habitabit in medio domus mee, qui facit superbiam: Qui loquitur iniqua non direxit in conspectu oculorum meorum.

C Negat enim fidelis populus, cum superbis sibi fuisse aliquam portionem. Unde cognoscimus nos debere habere talia in subiectos iudicia, ut nullatenus pessimis hominibus faueamus: nec nobis grati uideantur, qui morum prauitate uitandi sunt. Non direxit, id est, non profecit: illos enim dicimus dirigere, qui accedendo proficiunt, uel aliqua prosperitate meliorantur. Quod istis non contingit, qui tortuosis student semitis ambulare.


10  In matutino interficiebam omnes peccatores terre: Ut disperderem de ciuitate Domini omnes operantes iniquitatem.

C Postquam dixit malorum se fugisse consortia, exponit nunc quemadmodum de penetrabilibus suis expulerit illam partem tyrannicam, scilicet prauam demonum suggestionem. In matutinis: in ipsis uidelicet initiis, cum nobis suggestiones diabolice ceperint uelut dubia crepuscula apparere, tunc oratione debent eiici, ne paulatim noxie crescentes, uelut dies nebulosissima, comprehendant. Peccatores terre sunt demones, qui sic iuste dicuntur, quoniam peccatores faciunt. Ciuitatem Dei: animam piam patres esse dixerunt, unde diabolus disperditur,  cum a sua intentione remouetur.



ORATIO EX PSAL. C.

Incomprehensibilis uirtute, Deus, qui tuis famulis misericordiam atque iudicium clementer insinuas, concede nobis fideles intelligere, rectamque uiam ingredi, uel a uanitate exsecrabilis superbie declinare. Per Dominum nostrum Iesum, etc.



PSALMUS CI.



ARGUMENTUM PSAL. CI.

C Propheta dicit de persona cuiuslibet pauperis iusti, ut Dominus ad eius preces attendat.


TT. Oratio pauperis cum anxius fuerit et coram Domino effuderit precem suam.

H Pauper est Christianus, non huius mundi carens diuitiis, sed spiritu pauper. C Siue etiam egens in  hoc seculo, sed locuples in Deo, uitiis uacuus, uirtutibus plenus. Anxius est, qui in graui discrimine positus, nullam partem quam sequi debeat, nouit eligere. Coram Domino: talem uult orationem intelligi, que de anime sacculis ante pedes regios, quasi aurei metalli copia decora fundatur.


1 Domine exaudi orationem meam: Et clamor meus ad te ueniat.

C uidens propheta ante aduentum Domini humanos crescere errores, personam pauperis conuenienter assumpsit. Primo enim posuit orationem, et adiecit clamorem, ut cognosceres creuisse studia supplicationis, cuius orationem in clamorem prorupisse sentires.


2 Non auertas faciem tuam a me:  In quacunque die tribulor inclina ad me ÷ aurem


2 tuam ..

C Supplicat itaque pauper iste, ne a conspectu Dei reddatur alienus. In quacunque die, id est quocunque tempore urgebatur uulneribus peccatorum, uel cum eum detestabilis premebat inimicus. Inclina aurem, id est, prebe auditum. Auris Dei pro clementia ponitur, qua preces supplicum benignus exaudit. Auris enim ab auditu dicta est. Licet enim omnes uideat, omnesque audiat, solos tamen eos audire dicitur, quibus prestare dignatur.


3 In quacunque die inuocauero te: uelociter exaudi me

H In quacunque die pro presentibus pressuris  orat, ut ab his diuina contemplatione eripiatur. C Et iam confidentius petit, ut celerius mereatur audiri. Nam qui uelocitatem postulat, de eius clementia non diffidit.


4 Quia defecerunt sicut fumus dies mei: Et ossa mea sicut cremium aruerunt.

C Merito ergo dies peccatorum, globis fumiferis comparantur. Et maxime ad superbiam mundi respicit, que, quanto plus extollitur ut fumus, tanto amplius euanescit. H Ossa: significat animi fortitudinem, si ergo quod est in me forte, hoc aruit et infirmum factum est, quanto magis que per naturam infirma sunt, ut caro. C Nam qui se pauescit in futuro arsurum, ipsius incendii pauore iam frigitur quasi in frixorio.


5  Percussus sum ut fenum et aruit cor meum: Quia oblitus sum comedere panem meum.

C Bene genus humanum feno comparatur, quod et uiriditatis habet letitiam, et percussum facile sentit iniuriam. Sic cum in lege Dei consistimus, tanquam uiridissimum fenum uegetamur: mox uero ut ab eius preceptis fuerimus diabolica falce succisi, statim arescimus. Reddit quoque causam cur eius cor aruit, quia non comedit panem spiritalem, id est Christum, propter peccatum.


6 A uoce gemitus mei: Adhesit os meum carni mee.

C In Illo enim gemitu affligebatur iste pauper, quem mundi amatores potius irridebant. Ideo addidit  mei, ut se a mundanis desideriis monstraret abstractum. II Discant penitentes quomodo agant penitentiam, ab isto paupere. uideant quid dicat, adhesit, etc: ac si dixisset: Iste pauper, ita maceraui memetipsum, ut sine carne essem. Et adhesit cutis ossibus meis: carnem, pro pelle dixit.


7 Similis factus sum pelicano solitudinis: Factus sum sicut nycticorax in domicilio.

C Pelicanus auis est Aegyptia similis ciconiis in granditate corporis, que delectatione solitaria se consolatur, et naturali macie semper confecta est, tenso enim intestino per uiscera, quidquid escarum accipit, sine aliqua decoctione transmittit: et significat eremitas. Nycticorax, id est nocticoruus, quem quidam bubonem, quidam noctuam uocant,  que querit escas in nocte: ita et penitens isto nocturno tempore escas anime querit modulando, retinens se domicilio a publica uisione remotum.


8 uigilaui: Et factus sum sicut passer solitarius in tecto.

C Passer est auis parua sagacitate sollicita, nec facile irretitur laqueis; que ad domorum fastigia cucurrit, ne fetus perdat. Cui comparantur qui se conferunt ad septa Ecclesie Dei, et in eius fastigio uigilant, ac ibi tutissime perseuerant. He autem aues genere discrepantes et consuetudinum qualitate dissimiles, per hyperbolen hominibus comparantur. Quod argumentum dicitur ex maiore ad minus: maior est homo quam passer.


9  Tota die exprobrabant mihi inimici mei: Et qui laudabant me aduersum me iurabant.

C Diabolice constat esse malitie, ut seruos  derisoria magis increpatione flectant, sic enim est consuetudo peruersis, bonos prius in uita seculari laudare, post iureiurando detestari, cum eos penitentia affligi conspiciunt.


10 Quia cinerem tanquam panem manducabam Et poculum meum cum fletu miscebam.

Manducauit Christus cinerem ut panem: quia peccatores penitentes ad se conuertit. C uel cinerem, id est, reliquias peccatorum et parua peccata consumebam uera penitentia: ne quid esset residuum, quod impediret meritum regni celorum. Et poculum  meum: tunc enim anime mee penetralia, celestis ille potus ingreditur, quando piis fletibus irrigatur; H uel in cinere intingebam panem meum, et sic comedebam. Si ergo propheta hoc fecit: nos quid faciamus? et poculum cum lacrymis miscebam: et nichil mihi suaue erat, neque panis, neque poculum, sed tantum ueniam et celestem panem Christum desiderabam.


11 A facie ire et indignationis tue: Quia eleuans allisisti me.

C Ira et indignatio faciem non habent corporalem: sed timentibus sub imaginatione semper apparent. Ira ad ultionem pertinet: indignatio, ad motum animi mediocrem. Eleuat autem Deus suis beneficiis peccatores, quando illis opes confert, et honorem  concedit: et dum ex hoc extolluntur, omnia eripit, ut non pereant sed humilientur et cognoscant unde et illa habuerint.


12 Dies mei sicut umbra declinauerunt: Et ego sicut fenum arui.

C Pulcherrime dixit iste penitens, post preuaricationem Ade, dies declinasse suos: quia ipse declinauit a Domino. Tanto enim quisque imminuitur, quanto ab illa plenitudine lucis segregatur, consequensque fuit, ut cuius declinabant dies, sicut fenum arescere debuisset: beneficio enim uitali unde uegetabatur subtracto, in ariditatem perducitur peccati.


13 Tu autem, Domine, in eternum permanes: ÷ Et .. memoriale tuum in generatione et generationem.

 C Post dignissimam satisfactionem peccatorum, penitens uenit ad laudes Dei. Fecit autem laudis initium pauper iste, ab aduentu Domini, per quem mundum nouerat esse saluandum. Memoriale: dictum est salutare promissum de Domini Incarnatione uenturum: quod per infinita perseuerat secula, nec aliqua potest immutare obliuio.


14 Tu exsurgens misereberis Sion: Quia tempus miserendi eius + quia uenit tempus ...

C Exsurgens dicitur: quasi dormienti, quia diutius subuenire distulerat. Sion mons est, per quem significatur Ecclesia: cui misertus est Deus, quando eam de gentibus collegit, et sua doctrina fundauit.  H Confidat ergo qui agit penitentiam, quoniam uenit tempus miserendi et saluandi.


15 Quoniam placuerunt seruis tuis lapides eius: Et terre eius miserebuntur.

C Seruos Domini apostolos dicit. Isti beneplacitos habuerunt lapides eius, id est Christianos, quando in eis predicationem suam fructuosam esse cernebant. Terre eius miserebuntur, quia per gratiam Dei mundandi erant, qui terrena tantum sapiebant, et labe terrena sordebant.


16 Et timebunt gentes nomen tuum, Domine: Et omnes reges terre gloriam tuam.

C Postquam enim aduentus Christi salutaris infulsit, gentes conuerse sunt per timorem. Ipsi quoque gloriam Domini uerissime cognoscunt, qui in firmitate  fidei consistunt. Reges etenim sunt qui corpora sua rite regunt, diuinis ea regulis infrenantes. H uel reges qui prius idola metuebant et demoniorum nomina inuocabant, nunc nomen tuum uenerabuntur.


17 Quia edificauit Dominus Sion: Et uidebitur in gloria sua.

C Aedificata est Sion, hoc est mater Ecclesia de uiuis lapidibus fabricata. Iste etiam Dominus, qui edificauit Sion, uidebitur in gloria sua, quando, in die iudicii, hedos sequestrat ab agnis .


18 Respexit in orationem humilium: Et non spreuit precem eorum.

C Dicit etiam respexisse Dominum orationem pauperum, id est fidelium; quia ille omnia incorporalia contuetur, cuius oculis nichil probatur occultum,  hoc est autem ipsius respicere, scilicet non spernere.


19 Scribantur hec in generatione altera: Et populus qui creabitur laudabit Dominum.

H Scribantur hec in generatione altera, hoc est in Nouo Testamento, et populus, utique Christianus, qui prius peccatis mortuus, in eo est per gratiam baptismi recreatus, iste uidelicet laudabit Dominum. C Nouo, scilicet cantico: ut est, Cantate Domino canticum nouum.


20 Quia prospexit de excelso sancto suo: Dominus de celo ÷ in .. terram aspexit

C Prospexit de excelso, id est de celo: dum fragilitatem nostre humanitatis assumpsit. Inde igitur aspexit in terram, id est ad nostri corporis fragilitatem,  que mundi uitiis tenebatur obnoxia.


21 Ut audiret gemitus compeditorum: Ut solueret filios interemptorum.

C Illi autem compediti siue uinculati, sunt uiri sancti uinculis mandatorum astricti, quos gementes atque ad se clamantes Dominus audire dignatus est: ut mundum propriis peccatis irretitum, beneficio sue miserationis absolueret: et filios interemptorum  a paternis erroribus diuina fortitudine liberaret.


22 Ut annuntiant in Sion nomen Domini: Et laudem eius in Hierusalem.

C Annuntiatum est nomen Domini Christi in Sion: dum ibi primum diuersis linguis magnalia Dei loquebantur  apostoli . Hinc factum est, ut a locali Hierusalem per Ecclesiam generalem pla precepta Dei decurrerent.


23 In conueniendo populos in unum et reges: Ut seruiant Domino.


24 Respondit ei in uia uirtutis sue: Paucitatem dierum meorum nuntia mihi.

C Ideo dicit uenire populos in unum, ut uirtus catholice unitatis ostendatur. Addit et reges, siue, ut alia habet translatio, regna terrarum, ut seruiant Domino celorum. Tunc magis libera: quando auctori suo fuerint fideli seruitute ligata.

C Respondit Christo uocanti ad uirtutum opera sancta Ecclesia, in tribulationibus constituta. In uia uirtutis, id est religionis sue: non lingua, sed uita;  non uoce, sed fide; non clamore, sed corde, cupiens agnoscere finem seculi, ut cito ad illam beatitudinem, quam Dominus promisit peruenire mereatur. Dicit uero dies omnes Ecclesie usque ad finem seculi, paucitatem dierum, respiciens ad eternitatem, quia quodcunque finiendum est, non debemus dicere longum.


25 Ne reuoces me in dimidio dierum meorum: In generatione et generationem anni tui.

C Reuocatur enim in dimidio dierum suorum, qui ad antiqua delicta reuertitur: significat enim dierum dimidium, ipsam iuuentutem, in qua lubrica uoluptas appetitur, et etatis feruore crimina plus amantur. Per annos eternitatem Domini.


26 Initio ÷ tu, Domine .., terram fundasti:  Et opera manuum tuarum ÷ sunt .. celi.

C Cum dicit initio: ostendit quia Creator ante creaturas suas, sine aliquo initio, cognoscitur exstitisse. Per manus: hic uirtutem iussionis debemus accipere, sicut scriptum est: Ipse dixit et facta sunt, mandauit et creata sunt .


27 Ipsi peribunt, tu autem permanes: Et omnes sicut uestimentum ueterascent.

H Ipsi peribunt: iuxta illud, celum et terra transibunt . C Tu autem permanebis, in gloria maiestatis. uestimentum, ad carnis fragilitatem uidetur aptandum, hoc enim ueterascet, quod more uestis morte consumitur.


28 Et sicut opertorium mutabis eos et mutabuntur:  Tu autem ÷ idem .. ipse es: et anni tui non deficient.

C Opertorium celos forsitan debemus aduertere, qui ad uicem uelaminis, terras operiunt; qui similiter ut alia commutantur, postea sub eternitate mansuri. Idem: positum est contra illa que dicta sunt; quoniam, dum illa sint commutabilia, Dominus semper immutabilis perseuerat.


29 Filii seruorum tuorum habitabunt: Et semen eorum in seculum dirigetur.

C Filios: dicit discipulos apostolorum, quos per fidei uterum, sancta predicatione genuerunt. Inhabitabunt: habitatio hec locum beatitudinis significat: semen, opera fidelium, que in hoc mundo seminantur,  ut in illa eternitate, eorum laudabilis fructus appareat.



ORATIO EX PSAL. CI.

Exorabilis, Domine, intende in orationem supplicum tuorum, ut qui in peccatis detenti, tanquam fenum aruimus, respectu celestis misericordie subleuemur. Per Dominum nostrum Iesum Christum, etc.



PSALMUS CII.



ARGUMENTUM PSAL. CII.

C Propheta uniuersitatem ad Dei laudes hortando: de beneficiorum plurimorum, que suis fidelibus administrat, munere gratulatur.


TT. ÷ Ipsi .. Dauid.

 C Ipsi Dauid positum est: ne terrenum regem Dauid intelligeres. Significat enim Christum, sicut sepe iam dictum est. Totus hic psalmus Domini laude repletus est. Est enim lucidus tituli sui claritate, consimilis ut sine difficultate continentiam eius intelligere debeamus.


1 Benedic, anima mea, Domino: Et omnia que intra me sunt nomini sancto eius.

C Loquitur propheta ad animam suam, ut cum fuerit diuersis cladibus liberata, beneficiorum omnium recordetur auctorem: ne sibi aut alteri putet esse tribuendum quod a solo Deo constat concessum. Interiora: sunt cogitatio recta, uirtutesque rationis.


2  Benedic, anima mea, Domino: Et noli obliuisci omnes retributiones eius.

H Multas retributiones prestitit nobis Dominus. C Ut qui eramus digni pena, dignos nos fecit esse honore: quod obliuisci nulli fas est. Que uero sint iste retributiones et beneficia, consequenter enarrat, et ut homo cogitans beneficia ipsius, tota mente collaudat. Ille enim laudare nunquam desinit, qui collata beneficia non potest obliuisci.


3 Qui propitiatur omnibus iniquitatibus tuis: Qui sanat omnes infirmitates tuas.

C Primo enim fit propitius peccatis nostris: quando, remissis delictis, in pace dignatur suscipere peccatores. Sanat infirmitates: dum securitas et immortalitas  in resurrectione conceditur fidelibus.


4 Qui redimit de interitu uitam tuam: Qui coronat te ÷ in .. misericordia et miserationibus.

C Redimit de interitu uitam: quando nos ab eterna morte submouerit, ut non audiamus: Ite in ignem eternum. Coronat in misericordia: quando iam beatis premia digna restituerit. H Precurrente enim misericordia, dat uictoriam, ut tribuat palma, unde et dictum est: Scuto bone uoluntatis tue coronasti nos . Scuto itaque coronat, dum protegit et defendit, et sic coronat. Scutum ergo misericordia est: quod enim protegit, non meriti nostri est, sed eius misericordie.


5  Qui replet in bonis desiderium tuum: Renouabitur ut aquile iuuentus tua.

C Reple: cum eis dicitur: uenite, benedicti. Ideo uero aquile exemplum introducitur, quia huic aui iam etate prouecta, tantum supernum labium cornea inflexione nasutum crescit, ut escas non ualeat solita libertate decerpere. Que intelligens unde ei periculum uite possit accedere, dicitur os suum in saxo expolire, usquequo ualeat manducare, et ita in antiquam ualetudinem escarum solita perceptione reuocatur. Sic anima, si non desinit peccata sua expolire in petra, id est in Christo, in pristinam sanitatem reuertitur, recipere enim tunc ualet cibos salutares.


6 Faciens misericordias Dominus:  Et iudicium omnibus iniuriam patientibus.

C Illis autem misericordias facit, qui miserti fuerint, ut in Euangelio ait: Beati misericordes , etc. Iudicium illis promittit, qui patientie munere decorantur, quibus et dicitur, Mihi uindictam et ego retribuam . Iudicium enim hic uindictam intellige.


7 Notas fecit uias suas Moysi: Filiis Isrel uoluntates suas.

C Notas fecit Moysi uias, ut perfecte fidei gradibus uias Domini ambularet, et eius iustitiam legemque conscriberet, et mores doceret. Filiis Isrel uoluntates suas innotuit, non uias: quia multi eorum uiam Domini declinare presumpserunt, uoluntatem quippe nouerunt, sed precepta seruare, et uiam ire  noluerunt, ideo non dicitur uias eis innotuisse, sed uoluntates.


8 Misericors et miserator Dominus: Longanimis et multum misericors.

C Misericors est, qui natura sua clementissimus approbatur: miserator, qui misericordie sue dona largitur. Nullus autem misericors, nisi qui et patiens esse probatur. Ideo addit longanimis, id est, patiens et sustinens peccatores longo tempore. Denique subdit, multum misericors; quia etiam se blasphemantibus, solem oriri facit, et tribuit eis et conseruat uite spiritum.


9 Non in perpetuum irascetur: Neque in eternum comminabitur.

C Non ullis in perpetuum irascitur, qui deuoti in  satisfactione esse cognoscuntur: nec eis comminabitur, qui cum tota mente diligunt.


10 Non secundum peccata nostra fecit nobis: Neque secundum iniquitates nostras retribuit nobis.

H Non secundum peccata nostra fecit; quia quam merebamur, nobis meliora indulsit. Nec secundum iniquitates retribuet. C Quoniam ita pius est supplicantibus ut penitentem statim resoluat a peccatis.


11 Quoniam secundum altitudinem celi a terra: Corroborauit misericordiam suam super timentes se:

C Qua comparatione significatur, quia sicut celum  terras operit, et necessaria beneficia homini tribuit: modo pluuias, modo serena, modo uentos: ita et misericordia Dei nostre fragilitati diuersa beneficia prestat; sustinet enim ut corrigat, flagellat ut erudiat; probat ut prestet; et, ut breuiter dicamus, si fas est ut celum non operiat terras, potest fieri ut Dominus non protegat sibi purissime seruientes.


12 Quantum distat ortus ab occidente: Longe fecit a nobis iniquitates nostras.

C Oriens significat regnum Dei, occasus uero gehennam, que tantum dissocia est a sede beatorum, quantum dicit ille pauper in sinu Abrahe , Inter nos et uos chaos magnum firmatum est. uel oriens est initium bone uite nostre; occasus, male conuersationis effectus.


13  Quomodo miseretur pater filiorum misertus est Dominus timentibus se: Quoniam ipse cognouit figmentum nostrum.

C Pater enim carnalis, qui bene uult filium suum erudiri, frequenter eum corripit ac flagellat: sic Dominus flagellat omnem filium quem recipit, et timentes se ad studium bone uoluntatis adducit . Quoniam ipse cognouit: quod nosmetipsos ab illa naturali dignitate deiecimus, figmentum esse monstramur et Creatoris factura.


14 Recordatus est quoniam puluis sumus: homo sicut fenum. Dies eius: tanquam fios agri sic efflorebit.

H Ac si diceret: Non irasceris ut conteras, sed recordare quod uasa figuli sumus, que semel confracta,  reparari nisi per te non possunt. C His ergo rebus transitoriis, humanitas comparatur, que pulchrescit ut flos et fenum agri: sed non ad uitam longissimam perducitur. Ac si quereres: Quid est homo? et respondetur: Est cuius dies sunt sicut fenum, et qui ut flos agri effloret, sed statim flos decidit, quoniam spiritus, etc.


15 Quoniam spiritus pertransibit in illo et non subsistet: Et non cognoscet amplius locum suum.

C Describit enim adhuc quid sit homo, id est spiritus pertransiens, scilicet mundum presentem, in quo diutissime non potest permanere. Non cognoscet amplius locum suum: hoc est in hoc seculum non potest redire, ut suam uitam possit iterare.


16  Misericordia autem Domini ab eterno et usque in eternum: Super timentes eum.

C Reddimur enim per misericordiam absolute perpetui, quamuis per nos simus fragiles et caduci. Et usque in eternum: designat eternitatem Dei, quoniam et ille ante secula, et in seculo, et post illud seculum, misericors monstratur. uideo uero illam perpetuam misericordiam solum in timentes eum protendi.


17 At iustitia illius in filios filiorum: His qui seruant testamentum eius.

C Filios filiorum: uniuscuiusque actus debemus aduertere. Qui Domini precepta custodiunt, qui  mandata eius operibus implent, hi generant opera, opera uero retributionem pariunt in beatitudine eterna.


18 Et memores sunt mandatorum ipsius Ad faciendum ea.

C Memoria est enim mandatorum eius, per quam animus repetit que audit, et uisa factaque cognoscit. Isti enim sunt filii supra dicti, qui mandatorum eius operibus sunt memores, non studio cantilene. Nam et si quis psalterium totum uoce reddat, memor eius non est nisi que precipiuntur effecerit: ideo enim dicta sunt ut fiant, non ut sola uociferatione cantentur.


19 Dominus in celo parauit sedem suam: Et regnum ipsius omnibus dominabitur

 C Parauit sedem suam: hoc ad illud pertinet quod Christus ascendit in celum, unde uenturus est iudicare uiuos et mortuos. Dicit uero ipsum dominaturum, qui parauit sedem suam, ne putarent pagani demones suos esse ullo modo regnaturos.


20 Benedicite Domino angeli eius potentes uirtute: Facientes uerbum illius ad audiendam uocem sermonum eius

C Commonet etiam angelos et spiritales substantias, ad ministerium tante maiestatis accedere. Ipsi autem uirtute possunt, qui eius iussis obediunt. uirtus enim hic pro uirtute morali, non pro potentia accipitur. Ad audiendam uocem, scilicet ut sint humiles, non superbi, ipsi enim sunt digni benedicere,  qui suum et cognoscunt et uenerantur auctorem.


21 Benedicite Domino omnes uirtutes eius: Ministri eius qui facitis uolutatem eius.

H Admonet benedicere Deum uirtutes eius, id est qui uirtute illius roborati, uerbum Ecclesiis predicatione ministratis. C uel quoniam prius potentes uirtute admonuit benedicere Deum, qui faciunt uerbum eius: ne uerbum quod uerberato ere ab hominibus proferri solet intelligeres, addidit: qui facitis uoluntatem eius, angelis enim, Domini uerbum, est uoluntas eius.


22 Benedicite Domino omnia opera eius in omni loco dominationis eius: Benedic, anima mea, Domino.

H Nam cum totum opus Domini sit celestis terrenaque  creatura, admonet ut omnia debeant suum benedicere auctorem. In omni loco: significat Ecclesiam, que per totum mundum erat Domino prestante creditura. Nam si eum semper benedicimus, ab eo iugiter custodimur. Ideo digna est admonitio, que contra omnes casus tanquam clypeus inexpugnabilis assumatur.



ORATIO EX PSAL. CII.

Sana, Domine, languores populi tui, qui semper peccatoribus sicut pater filiis misereris: ut exempti ab interitu mortis perpetue, te anima nostra benedicat, et uita clarificet. Per Dominum nostrum Iesum Christum, etc.



PSALMUS CIII.



ARGUMENTUM PSAL. CIII

C. uox Ecclesie magnificantis Deum, et innumerabilia opera narrando collaudantis.


TT. ÷ Ipsi Dauid ..

C Dauid hic tantum ad personam loquentis adhibetur, ceterum omnia constat de Domino Saluatore narranda, qui in principio fecit celum et terram.


1 Benedic, anima mea, Domino: Deus meus, magnificatus es uehementer.

C Inuitat propheta semetipsum ad benedicendum Deum: benedicere Deum, est eius magnalia confiteri; magnificatur Deus apud homines, quando eis magnus atque excelsus claruerit, ut ipsum Creatorem  ad Redemptorem atque iudicem sentiant: uehementer uero magnificatur, quando ab eo qui heri blasphemus fuit hodie conuerso predicatur.


2 Confessionem et decorem induisti: Amictus lumine sicut uestimento.

C Induit decorem: quando assumpsit carnem mortalem. Induit uero confessionem, cum eo ueniente recesserunt perfidi a cultu simulacrorum, et confessio ac decus superne maiestatis per mundum innotuit. Lumen autem Ecclesiam significat, que recte uelut uestis aduertitur Domini Saluatoris, non habens maculam neque rugam.


3 Extendens celum sicut pellem: Qui tegis aquis superiora eius.

C Celum hic omnem iustum debemus aduertere,  cuius superiora, id est fidelis anima, aquis baptismi salutaribus emundata, irrigatur. uel celum extenditur: cum publicani et meretrices admittuntur. Celum enim tantum iustorum est per iustitiam, sed factum est ex gratie largitate etiam peccantium. A uel celum, ut dictum est, predicatores dicit: qui ut pellis extenti sunt, per predicationem eorum in omni terra, et sicut mortuorum animalium maior est usus pellium, ita, mortuis apostolis, amplius doctrina eorum predicationis in usum uenit Ecclesie. Aque uero, sunt gratie infusio et caritas uel spiritualis sensus.


4 Qui ponis nubem ascensum tuum: Qui ambulas super pennas uentorum.

H C Posuit nubem: quando Dominus post resurrectionem  uidentibus apostolis ascendit in celum. Ambulat super pennas uentorum: dum suas uoluntates uelocius operatur, quam potest excursus esse uentorum. Siue magis uentos, iustorum animas debemus accipere, qui utroque Testamento perdocti, uelut duabus alis ad superna gaudia transferuntur. Super quos ambulat, dum in eis misericordiam sue operationis ostendit. Per nubem etiam predicatores accipi possunt, per quos in membris Christus ascendit dum peccata dimittunt eorum auditores.


5 Qui facis angelos tuos spiritus: ÷ E .. tministros tuos ignem urentem.

C Angelus dicitur Greca lingua. qui Latina nuntius interpretatur, nam quando mittuntur angeli  sunt, qui tamen natura spiritus esse noscuntur. Talis est ordo uerborum: qui spiritus suos, facit angelos. Minister Dei est omnis qui diuinas exsequitur uoluntates, talis enim uir ignis celestis efficitur, quando uerbo predicationis peccantium nequitias urere et consumere posse monstratur.


6 Qui fundasti terram super stabilitatem suam: Non inclinabitur in seculum seculi

C Fundauit Christus terram, quando solidauit Ecclesiam. Super stabilitatem, id est super se, qui est immobile fundamentum. Non inclinabitur: si iugiter supra eum manserimus, nullatenus inclinamur.


7 Abyssus sicut uestimentum amictus eius: Super montes stabunt aque.

 C Abyssus enim dicitur, aquarum copiosissima multitudo, que significat persecutores, quia sicut pallium subiecta cooperit, ita illi mundum fetidissima superstitione texerunt. Steterunt aque super montes: id est sanctos  quando eos diuersis penis affligebant, aque enim sicut et abyssi, hic impios significant.


8 Ab increpatione tua fugient: A uoce tonitrui tui formidabunt.

C Fugient abyssi, id est superstitiosi, ab increpatione apostolorum. A uoce tonitrui, id est predicationis, quando diabolum periturum audierunt cum sequacibus suis.


9 Ascendunt montes et descendunt campi: In locum quem fundasti eis.

 C Ascendunt montes, id est superbi et impii, quandiu permisit eos Dominus: atque iterum, quando placuit fecit in conuallium humilitate sedere. Montes erant, cum seuirent: campi, cum placati resederant: in locum, id est in Ecclesiam, ubi eis seruire licebat


10 Terminum posuisti, quem non transgredientur: Neque conuertentur operire terram.

C Terminus quippe, scilicet ritus et superstitionis paganorum, est aduentus Domini Christi: cuius religione crescente, cuncta idololatria cum suis auctoribus corruerunt. Neque conuertentur: H In flagitia, quibus prius uixerant. C uel melius non conuertentur: ut humanum genus superstitionum suarum inundatione operiant.


11  Qui emittis fontes in conuallibus: Inter medium .. montium pertransibunt ÷ aque

C Fontes: hic Scripturam diuinam debemus intelligere, que in conualles, id est in homines humiles exestuant. Montes: hereticos significat ac superbos, inter quos Scripture perenni ubertate decurrunt: quia eas hic audire bonis malisque commune est. Pertransibunt: quia tales non contingunt iste aque, id est, non rigant ad aliquem fructum.


12 Potabunt omnes bestie agri: Exspectabunt onagri in siti sua.

C Bestias agri: gentes intellige, que potande erant aquis, quas in Euangelio Dominus Samaritane pollicitus est. Onager siluester asinus est, significans  Iudeos, qui satiari poculo uitali nolunt, sed exspectant in siti donec plenitudo gentium intrauerit.


13 Super ea uolucres celi habitabunt: De medio petrarum dabunt uocem.

C uolucres celi: animas sanctas pontificum uult intelligi, qui supra populos Domini, sanctis predicationibus habitant. De medio petrarum dabunt uocem: quando apostolorum et prophetarum exemplis, aliqua predicare noscuntur, id est de illorum traditione sua dicta firmare.


14 Rigans montes de superioribus suis: De fructu operum tuorum satiabitur terra.

H Rigans montes, hoc est apostolos. De superioribus: effundens super eos Spiritum sanctum. Satiabitur  terra, id est, terreni de beneficiis largitionis Christi. C uel montes: quilibet Ecclesie boni prelati, irrigantur celesti doctrina: et eorum doctrina et uita, terreni in melius mutati, satiantur.


15 Producens fenum iumentis: Et herbam seruituti hominum.

C Admonet propheta, ut terra illa, celesti imbre satiata, producat fenum, id est eleemosynas faciat, iumentis, id est pauperibus, his qui passim petunt. Herbam uero seruituti hominum: hoc est, ut illi necessaria tribuantur, de quo scriptum est: Desudet eleemosyna in manu tua, donec inuenies iustum cui eam tradas, id est, pre uerecundia et patientia non petenti. A uel ministris Ecclesie uerbum Dei ministrantibus et pauperibus.


16  Ut educas panem de terra: Et uinum letificet cor hominis.

C Panis noster est Christus, qui de terra producitur, quando aliquid indigentibus, eius amore prestatur. uinum letificat cor: id est mentem, cum fuerit sacratum in sanguinem Christi et honorifice acceptum, quia nichil ibi culpabile reperitur.


17 Ut exhilaret faciem in oleo: Et panis cor hominis confirmet.

C Exhilaratur facies quoque in oleo: cum regali chrismate ungitur. H uel misericordia exhilarat in oleo facies iustorum coram Deo. Panis hic ad animam referendus est, qui perfectos efficit Christianos. A Christus ille panis est, siue iustitia.


18  Saturabuntur ligna campi ÷ et .. cedri Libani quas plantauit: Illic passeres nidificabunt.

H Saturabuntur: de uera religione Christi. Ligna, id est rationabiles homines. Cedri: excelsiores merito sancti, quos plantauit in unitate ecclesiastice fidei. C Passer minuta auis est et cautissima nimis: et significat monachorum paruitatem, qui in cedris, id est in hereditate potentium, uelut in quibusdam ramis, nidos, id est monasteria, sibi edificare monstrantur: eorumque robore sustentati, uelut passeres, laudes Domini assiqua uoce frequentant: celestis in terra uita, imitatio fidelium angelorum, in carne preter carnem uiuere.


19  Herodii domus dux est eorum: montes excelsi ceruis. Petra refugium erinaciis.

H Herodius maior est omnium uolatilium, qui aquilam uincit et comedit: et significat hominem sanctum, habitantem in domo Dei, adiutorium prestantem aliis ad uincendum diabolum. Aquila enim sepe pro diabolo ponitur. C Ceruus significat fideles, qui serpentem deuorant, id est diabolum, cum nequitiam eius ad laudem Dei conuertunt: habitant in montibus, id est apostolis et prophetis. Erinacius uero est, quem uocamus ericium, animal timidum, natura armatum, in saxis habitans ne inueniatur: et peccatorem significat, qui, futurum iudicium metuens, ad petram Christum refugit.


20  Fecit lunam in tempore: Sol cognouit occasum suum.

C Luna significat Ecclesiam: que in temporibus facta est, quando eam minui contingit et crescere. Sol: Christus, ille cognouit occasum suum, id est gloriam sue passionis, cum discipulis diceret: uenit hora, et Filius hominis tradetur in manus peccatorum .


21 Posuisti tenebras et facta est nox: In ipsa pertransibunt omnes bestie silue.

C Posuit tenebras: in tempore passionis, quando sol obscuratus est. Nox etiam illis fuit, qui carnaliter Christum in cruce intuendo comiter estimabant mori. In hac nocte bestie exierunt: id est demones  querentes aliquos deuorare. H Quando et nobis sol iustitie occidit, omnia tenebre sunt, et tunc in nos pertranseunt iste bestie silue, diaboli scilicet.


22 ÷ Catuli .. leonum rugientes ut rapiant: Et querant a Deo escam sibi.

C Leones: diabolos significant propter crudelitatem. Catuli  significant ministros diaboli, qui rugiunt ut nocentem perdant. Querunt uero istam escam a Deo: nemo enim immundis spiritibus rapi potest, nisi qui, sua exigente culpa, a Deo fuerit derelictus. Nihil enim a quoquam fieri potest, nisi quod ipse secreto iudicio, aut ad probationem aut uindictam faciendum esse permiserit.


23  Ortus est sol, et congregati sunt: Et in cubilibus suis collocabuntur.

C Tunc ortus est sol: quando Christus resurrexit, et tunc satellites diaboli congregati, eius maiestatem minime sustinentes, se in suis cubilibus, id est in pertinacium pectoribus collocabant. Sol est dictus: quod solus ita lucet, ut ex eo dies fiat.


24 Exibit homo ad opus suum: Et ad operationem suam usque ad uesperam.

C Iste enim usus est mortalium: ut quandiu hic sumus, ueniente die diuersis occupemur actionibus: unus colit agrum, alter se bellis exercet: iste discit, ille docet: et quidquid mortalitas agit, probatur concludi uespera, id est fine seculi.


25  Quam magnificata sunt opera tua, Domine: omnia in sapientia fecisti: Impleta est terra possessione tua.

C Admirando enim dicit propheta, quam magnificata sunt, nam non solum hoc hominis arduum , uerum etiam ipsis angelis probatur immensum. Ista igitur sapientia Filius est Patris. Terra: significat Ecclesiam, que repleta est quando uniuersalis Domino deseruit Ecclesia: possessio enim populum fidelem in Ecclesia significat, unde et alia translatio habet, impleta est terra creatura tua, scilicet ista in nouitate uite generata in baptismo.


26 Hoc mare magnum et spatiosum + manibus: Illic reptilia quorum non est numerus.

 C Mare enim: presentem mundum significat, ubi malitia demonum, uelut quibusdam fluctibus, uoluntas animarum instabilis commouetur. Mare dictum est a meando, quod semper eat et redeat. Illic reptilia, id est spiritus maligni, nobis innumerabiles, a Deo tamen comprehendi possunt.


27 Animalia pusilla cum magnis: Illic naues pertransibunt.

C Animalia pusilla: quia inter ipsos spiritus malos, et maiores esse nequitie probantur et minores. Per naues, signantur Ecclesie, que periculosos fluctus mundi, per lignum gloriose crucis euadunt, portantes populos credentes.


28 Draco iste quem formasti ad illudendum ei:  omnia a te exspectant. Ut des illis escam in tempore.

C Draco iste: aperte significat diabolum, qui uere draco dicitur, propter uenenum, quod Eue prime mulieri male suadendo inspirauit, qui suis peccatis ita formatus est, ut ei illuderetur ab angelis. Sed cum draco spiritalis sit, cuius esca deceptio hominum est, non omnino tamen timeas atrocem: quia nisi Domino permittente, non preualet quidquam sua potestate perficere. Exspectat igitur escam a Deo permittente, sicut et alia omnia.


29 Dante te illis colligent: Aperiente te manum tuam ÷ omnia .. implebuntur bonitate.

C Exponit adhuc, ut cum diabolica iniquitate uexamur,  non illum credamus ex sua potestate presumere; sed potius ad illum recurramus, sine cuius permissu nichil facere potest, et celerius uictus abscedit. Dicit enim, dante te illis: ut intelligas, quia nisi datum fuerit illis, colligere non ualebunt. Manus significat potestatem per quam abunde cuncta replet, et mirabiliter uniuersa disponit.


30 Auertente autem te faciem turbabuntur: Auferes spiritum eorum et deficient: Et in puluerem suum reuertentur.

C De illis modo dicit, qui concessa Dei munera sibi applicant, non Deo, ab his ergo talibus cum auerterit Deus faciem, nudati a presidio turbantur. Auferes spiritum superbie: ut, accepto Spiritu sancto, innouentur et recreentur. Et in puluerem suum redeant,  id est, ad humilem confessionem peccatorum in qua indigentiam sue fragilitatis agnoscant, et in tibi deficientes, ad conuersionem saluberrimam redeant, qui in suis presumptionibus errabant.


31 Emitte Spiritum tuum et creabuntur: Et renouabis faciem terre.

C Emitte Spiritum tuum, id est ut reparentur in melius. Recreati sunt utique, qui se puluerem humiliter agnouerunt. Renouabitur facies; quando de uetustate peccatorum emundatur peccator.


32 Sit gloria Domini in seculum: Letabitur Dominus in operibus suis.

C Sit gloria Domini: non cuiuslibet alterius. In seculum, id est in eternum, quia laudis eius nullus est finis. H Letitia est Domini, quando nos creatura  ipsius benedicimus eum in die resurrectionis.


33 Qui respicit terram et facit eam tremere: Qui tangit montes et fumigant.

C De illis dicit, qui per Dei gratiam illuminati, peccata sua preterita contremiscunt. Montes hic peccatores dicit, qui dum fuerint indignatione Domini percussi, tunc ad salutares lacrymas currunt, et quosdam fumiferos globos tristitie emittunt, tanquam incensum suauitatis.


34 Cantabo Domino in uita mea: Psallam Deo meo quandiu sum.

C Cum ait cantabo in uita mea: tempus signat, cum in hoc mundo degere uidebatur; cum uero adiecit, psallam Deo meo, scilicet in futuro seculo ubi et esse perpetuum est, et psalmodia non habet finem.


35 Iucundum sit ei eloquium meum: Ego uero delectabor in Domino.

C Sic enim Deo fit iucunda nostra laudatio: si nos delectemur in Domino. Quia amans diligitur, negligens spernitur, desiderans sustinetur.


36 Deficiant peccatores a terra et iniqui ita ut non sint: Benedic, anima mea, Domino.

C Deficiunt a terra peccatores, cum terrena cupiditate priuati, per Dei gratiam ad meliora studia concitantur. Simili modo et iniqui deficiunt, quando mali iam esse desinunt. Benedic, anima mea, dignum initium psalmi, et finis dignus, illum semper benedicere, a quo cognoscimus nos semper dona recipere.



ORATIO EX PSAL. CIII.


Inclyte omnipotens Deus, qui fructu locupleti terram aridam satiasti, da nobis spiritali mente ascensum tue glorie contueri, ut dum te in celis suspicimus, illa semper que sunt celestia, meditemur. Per Dominum nostrum Iesum, etc.



PSALMUS CIu.



ARGUMENTUM PSAL. CIu.

C Propheta monet fideles ne spem in istis transitoriis ponant: sed patriarcharum uiam tenentes, Deum spiritaliter semper exquirant.


TT. Alleluia.

C Hoc uerbi decus a presenti psalmo fecit initium,  nec ante a quoquam reperis positum, quamuis multi scriptores fuerint primitus Hebreorum. Scire autem debemus alleluia neutri generis esse definitum. Quod et sanctus Hieronymus in expositione eiusdem psalmi euidenter designat. Et unum atque integrum manere debet in translatione, quod nullius lingue presumptione mutatum est. Alleluia uero apud Hebreos, dicitur. laudate Deum, alle enim laudate, ia quippe significat inuisibilem Deum.


1 Confitemini Domino ÷ et .. inuocate nomen eius: Annuntiate inter gentes opera eius.

C Confitemini Domino, id est laudate eum, et bonis factis gratiam diuinitatis uobis acquirite. Annuntiate, hoc euangelistis conuenit et apostolis, et nunc sacerdotibus, ut magnalia Christi annuntient.  Cum uero dicit, confitemini, et postea subdit: inuocate, docet inuocare Deum uolentes prius eius laudes confiteri.


2 Cantate ei et psallite ei: Narrate omnia mirabilia eius.

C Cantate, ad hymnos pertinet offerendos; psallite, ad pia opera exercenda. Omnia significat ista que dicturus est. Non est enim humanarum uirium omnia mirabilia narrare, sed significat a toto partem.


3 Laudamini in nomine sancto eius: Letetur cor querentium Dominum.

C Non enim uetat ut laudemur, quia actibus bonis non potest res ista denegari; sed ut in Domino  laudemur precipit, qui prestat illa que bene gerimus. Letetur cor, etc. Inde, scilicet letetur cor, si Dominum querit et predicatur in Domino; non autem si de suo posse laudatur.


4 Querite Dominum et confirmamini: Querite faciem eius semper.

C Hortatur ut se ad premia futura confirment qui eum querere delegerunt. Ista autem inquisitio non est ullo tempore finienda, quoniam addit, semper. Faciem uero, presentiam eius dicit.


5 Mementote mirabilium eius que fecit. Prodigia et iudicia oris eius.

C Mirabilia itaque pertinent ad diuisionem maris Rubri; prodigia, ad plagas quas misit in Aegyptum; iudicia oris, quoniam cuncta compleuit que Moysi  suo famulo promisit. Iudicauit enim Pharaonem et populum suum, sicut Moysi dixit.


6 Semen Abraham serui eius: Filii Iacob electi eius.

C Hic subaudiendum est, quod supra dixit, mementote. Merito uero seruos dicit contumaces Iudeos, quoniam, perfidia faciente, filii esse noluerunt. Filios uero Iacob, significat fidelissimos Christianos, qui heredes esse merentur Domini.


7 Ipse Dominus Deus noster: In uniuersa terra iudicia eius.

C Dicendo ipse Dominus Deus noster, commonet hic illum intelligi debere esse Deum, quem Iudeorum populi crucifigendum esse decreuerunt, et eius  iudicia per uniuersum mundum esse facienda, non in sola Iudea.


8 Memor fuit in seculum testamenti sui: uerbi quod mandauit in mille generationes.

C Memor fuit in seculum, cum promissa compleuit. Testamenti sui, prophetarum signat predicationes, quas de uerbi incarnatione predixerunt. Mandare est per alium aliquid dicere, quod per eos fecit, cum datum est eis futura prophetare. Mille generationes, finem seculi significat.


9 Quod deposuit ad Abraham: Et iuramenti sui ad Isaac.

C Hoc ad illud respondet, quod superius dixi, testamenti sui. Quod disposuit, illa enim que in ueteri Testamento Abrahe et Isaac patriarchis promissa  sunt, disposita dicuntur et iurata ut firma ostendantur.


10 Et statuit illud Iacob in preceptum: Et Isrel in testamentum eternum.

C Illud testamentum sic dispositum, statuit Iacob, id est, firmauit in preceptum, id est, in nouum testamentum, quod proprie dicitur eternum, quia nullum illi aliud aliquando succedit, in quo est omnium promissorum completa perfectio.


11 Dicens: Tibi dabo terram Chanaan: Funiculum hereditatis uestre.

C Chanaan interpretatur humilis. Ergo conuenienter significat accepturos esse Christianos terram humilium, id est beatorum. Funiculus hereditatis, mundi huius dicit tortuosas angustias, quas Dominus  pro salute nostra sua passione dissoluit. Nam carnis illius susceptio, nostra probatur esse hereditas.


12 Cum essent numero breui: Paucissimi et incole eius.

C Nunc enumerat quanta patriarchis uirtus diuina prestiterit.


13 Et pertransierunt de gente in gentem Et de regno ad populum alterum.

H Pertransierunt, non de captiuitate Iudeorum hoc, sed de Abraham dicit, qui exiit de terra Chaldeorum, et uenit in Mesopotamiam, de Mesopotamia in terram promissionis, et iterum in Aegyptum. Multa regna transimus, ut perueniamus ad  terram repromissionis; et ita de regno Aegypti, huius mundi, ad alterum populum in celis.


14 Non reliquit hominem nocere eis: Et corripuit pro eis reges.

H Non reliquit Pharaonem, ut noceret Abraham in Sara : nec Abimelech , Isaac in Rebecca  cum et  illi christi dicantur, qui longe ante Saul  fuerunt.


16 Et uocauit famem super terram: ÷ Et .. omne firmamentum panis contriuit.

C uocauit famem: tempore Pharaonis, quando in Aegypto septem annis fames grassata est . Et omne firmamentum, id est fructum triticeum perduxit ad nichilum; hominum enim firmamentum panis est, cum supra dixerit: et panis cor hominis confirmat .


17 Misit ante eos uirum: In seruum uenundatus est Ioseph.

C Misit Ioseph ante patriarchas, quos superius memorauit. Qui bene uir dicitur, quia ut uir uiriliter cuncta sustinuit. Ordo autem uerborum talis est:  misit ante eos uirum Ioseph, qui in seruum uenundatus est.


18 Humiliauerunt in compedibus pedes eius. Ferrum pertransiit animam eius: Donec ueniret uerbum eius.

C A Putiphar preposito Pharaonis Ioseph missus est in carcerem: compedes autem accepisse non legitur, sed fieri potuit ut qui in carcere retrusus est ferreis nexibus ligaretur. Pertransiit animam ipsius ferrum, quando in has missus est augustias, ne inter mala, que iniuste passus est, preualerent et crimina falsitatis; ferrum autem hic indicat tribulationem dure necessitatis. Donec ueniret uerbum a rege Pharaone, qui eum liberauit, uel uerbum Ioseph interpretandi somnia, quod uerbum querebatur  a rege in eo et eum liberauit. Quod uerbum, Dei fuit potius quam Ioseph


19 Eloquium Domini inflammauit eum: misit rex et soluit eum: Princeps populorum et dimisit eum.

C Inflammauit utique eum intus lumen celestis flamme ut futura diceret cum fiducia ueritatis. Misit rex, Pharao soluit a reatu quo tenebatur obstrictus, ipse est princeps, dictus Pharao scilicet, quem superius regem dixit, ille dimisit eum claustra exire carceris .


20 Constituit eum dominum domus sue: Et principem omnis possessionis sue.

C Constituit dominum et principem, quando eum fecit currum ascendere et preconis uoce nuntiari,  hunc secundum dominum esse post regem et principem totius Aegypti.


21 Ut erudiret principes eius sicut semetipsum: Et senes eius prudentiam doceret.

C Credebat Pharao quod erudire posset principes suos, ut et ipsi somniorum interpretes esse mererentur, et ideo eum eis prefecit, non solum ut regeret, sed et doceret, nesciens eum, a quo somniorum scientia est, Deum solum docere.


22 Et intrauit Isrel ÷ in .. Aegyptum: Et Iacob accola fuit in terra Cham.

C Iubente Pharaone, cognatio Ioseph ad terras Aegypti deducta est. Et Iacob, diuersitate nominum, dicta sue reuelationis uariauit. Ideo nunc  Isrel, nunc Iacob, unum et eumdem dicit. Chanaan uero fuit filius Cham, nepos Ne, ex quo Aegyptii traxerunt originem. Nostra uero translatio Cham habet; sed Romana, quam hic sequitur, Chanaan.


23 Et auxit populum suum uehementer: Et firmauit eum super inimicos eius.

H Auxit populum suum, fecunditate nascendi; confirmauit, quando illis crescentibus Aegyptiorum turba notissimis plagis uehementer afflicta est


24 Conuertit cor eorum, ut odirent populum eius: Et dolum facerent in seruos eius.

C Conuertit Deus Aegyptiorum cor ad odium contra Isreliticum populum, prestando illis felicia. Et dolum facerent: consequens erat ut post conceptum odium seuiens populus ad dolosas machinas perueniret,  ut fuit in lateribus preceptis, duplicando opus, et paleas negando, et similibus .


25 Misit Moysen seruum suum: Aaron quem elegit ipsum.

C Istos ad Pharaonem, quasi quosdam testes, constat a Deo destinatos, ut populum sibi placitum abire permisisset illesum.


26 Posuit in eis uerba signorum suorum et prodigiorum: In terra Cham.

C Signa sunt quasi aliqua uestigia futurarum siue preteritarum rerum; prodigia uero pertinent ad mirabiles euentus, qui in ordine rerum prius non fuerunt, prodigium est enim dictum ab eo quod porro dicat. Itaque ista mirabilia tunc facta porro  et procul dicebant populo Christiano aliquid ex eis intelligendum.


27 Misit tenebras et obscurauit: Et non exacerbauit sermones suos.

C Leguntur tenebras inter plagas Aegyptii pertulisse, sed potius intelligamus corda eorum fuisse obscurata, qui Domini precepta contemnebant. Exacerbauerunt sermones, significat acerbe acceperunt, aut certe iniuriosis abominationibus respuerunt, et ita exponit translationem Romanam, que habet quia exacerbauerunt; sed nostra habet non exacerbauit, scilicet Deus, id est non irritauit, sed compleuit sermones suos miraculis eos confirmans.


28 Conuertit aquas eorum in sanguinem: Et occidit pisces eorum.

 C Conuertit enim aquas in sanguinem, quoniam erant inter fluenta maris Rubri perituri. Pisces occisi sunt, ne spes uiuendi hominibus relicta uideretur, quando etiam pisces mortui sunt. Qui in natiuo elemento isto nutriti sunt.


29 Addidit terra eorum ranas: In penetrabilibus regum ipsorum.

H In ranis petarum carmina designantur, qui a catholica regula discrepantes corda terrenorum regum fabulis replent deceptionum.


30 Dixit et uenit cynomya et ciniphes: In omnibus finibus eorum.

C Cynomya significat muscam caninam, que ceteris muscis mordacior est et importunitate sua  uiolentior; ciniphes, genus culicum fixis aculeis permolestum.


31 Posuit pluuias eorum grandinem: Ignem comburentem in terra ipsorum.

C Posuit, id est decreuit, ut pluuia que ad fecunditatem terris datur conuerteretur in grandinis noxiam uastitatem. Ignis uero comburens significat fulmina, que solent excitata tempestate deseuire.


32 Et percussit uineas eorum et ficulneas eorum: Et contriuit lignum finium eorum.

C Quod dicit percussit, ad grandinem uel ignem comburentem refer, ne autem tantum ficulneas putares percussas, addidit omne lignum, ut et sata non dubitares euersa, ubi arborum quoque robora  cognosceres fuisse contrita. Maiora enim continent intellectum minorum.


33 Dixit et uenit locusta: Et bruchus, cuius non erat numerus.

C Locusta est mater bruchi, quem mala fecunditate progenerat que ad illam predam, quasi conuocatus exercitus, cum sua prole descendit.


34 Et comedit omne fenum in terra eorum: + Et comedit .. omnem ÷ fructum terre eorum:

C Et ne crederes inaniter adductum illum exercitum, dicit omnem fructum consumptum esse terre.


35 Et percussit omne primogenitum in terra eorum:  Primitias omnis laboris eorum.

C uenit ad septimam plagam in hoc psalmo positam. Mouet etiam aliquos, cur in isto psalmo septem tantum, cum in Exodi narratione decem, narrantur. Sed hoc factum est ideo, quia septem beneficia Dominum Hebreo populo prestitisse statim dicturus est: premisit totidem plagas Aegyptios accepisse. A uel quia laudanti, de pluribus pauca attigisse, sufficit; narranti uero, omnia commemorare opus est.


36 Et reduxit eos cum argento et auro: Et non erat in tribubus eorum infirmus.

C Aurum et argentum Isreliticum populum ab Aegyptiis discedentem ex precepto Dei legimus  accepisse , ut non repentina subreptio, sed longe operationis merces esse uideatur. Et sequitur secundum beneficium, quia ibi etiam nullus ex iussione eius infirmitate corporea potuit affligi.


37 Letata est Aegyptus in profectione ÷ eorum; Quia incubuit timor eorum super eos.

C Tunc qui in Aegypto remanserant, omnino letati sunt, quando illi dimersi sunt, qui ad insequendos Hebreos ire decreuerant. Cur? Quia similia minime pertulerunt. Et timebant, quia et ipsa elementa pro eis pugnabant, ut aqua maris, er tenebrosus, ignis comburens, etc. uel, letata est Aegyptus propter spem liberationis a morte. Ideo enim eos exire  cegerunt, ne iterum homines et primogenita interficerentur.


38 Expandit nubem in protectione ÷ eorum ..: Et ignem ut liceret ÷ eis .. per noctem.

C Nubes data est, ut solis temperaret ardorem; ignis concessus est, ut tenebrarum potuisset auferre caliginem. Et hoc est tertium beneficium, quod Isrelitico populo constat esse concessum.


39 Petierunt et uenit coturnix: Et pane celi saturauit eos.

C Superata sunt desideria petentium. Carnes petit, et coturnices accepit  , insuper et panem celi acceperunt . Sunt enim ista Exodi lectione notissima,  quando coturnices in modum densissimorum imbrium depluerunt; manna quoque, ut Iudaicus populus satiaretur depluit, quod hic panem celi dicit  in figura sacramenti dictus est celi panis. Manna enim dicitur, quid est hoc? et tanquam querenti responderetur, dictum est: Panis celestis; illo saturauit eos.


40 Disrupit petram et fluxerunt aque: Abierunt in sicco flumina.

C Hoc quoque in figura gerebatur Domini Christi, ut petra aquas profudisset irriguas. Christus enim Dominus petra spiritalis est , qui uitales aquas emanat. Que abierunt in sicco, id est, in gentium peccatores, qui merito sicci dicuntur, qu delictis urentibus siccabantur, sed imbre Domini  uirente in nouum hominem pullularunt.


41 Quoniam memor fuit uerbi sancti sui: ÷ Quod habui .. ad Abraham puerum suum.

H Memor fuit uerbi, quod impleuit de semine eius, id est de Christo promissionem suam quam Abrahe promisit . C uel causam miraculorum dictorum nunc subdit. Ideo enim dicuntur facta, quoniam Abrahe constat fuisse promissa.


42 Et eduxit populum suum in exsultatione: ÷ Et .. electos suos in letitia.

C Eduxit electos suos in letitia, quoniam illi qui murmurauerunt Domini furore percussi sunt, illos ergo non dicitur eduxisse, quos in eremo culpis exigentibus prostrauit.


43 Et dedit illis regiones gentium:  Et labores populorum possederunt.

C uenit nunc ad septimum beneficium, quod enim dicit regiones gentium, ad possessionem uidetur pertinere terrarum; labores uero populorum, ad diuitias longo tempore congregatas


44 Ut custodiant iustificationes eius: Et legem eius requirant.

C iustificationes Christi sunt, ut Deum toto corde diligamus, proximos ut nos amemus, patrem ueneremur. Lex uero eius fuit die Sabbato requiesci, in pascha agnum immolari. Sed hec spiritaliter sunt querenda, ideo enim addidit, requirant.



ORATIO EX PSAL. CIu.

Inuocantes nomen tuum, Domine, deprecamur, ut  qui patres nostros, uirtute tui nominis preeunte, angelicis pastibus refecisti, nos quoque mysticis dapibus foueas ac reformes. Per Dominum nostrum Iesum Christum, etc.



PSALMUS Cu.



ARGUMENTUM PSAL. Cu.

C Hic introducitur confitens populus Hebreorum, cum, relicta patrum perfidia, ad pietatem Domini ipso miserante perductus est.


TT. Alleluia alleluia

C Hic introducitur confitens populus Hebreorum, qui, relicta perfidia patrum suorum, ad pietatem Domini ipso miserante perductus est  , ut intelligamus, cum fuerint conuersi, et ipsos alleluia merito pro sua redemptione cantare.


1 Confitemini Domino quoniam bonus: Quoniam in seculum misericordia eius.

C Confessio ista ad medicinam penitudinis est applicanda, sed et ad preconia Domini pertinere non dubium est; quando maior gloria pietatis est parcere confitenti quam sine offensione uiuenti prestare. Bonus enim dicitur recte Dominus, quia exspectat errantem, et pascit delinquentem. In seculum autem, uite huius significat cursum, ubi miseri sunt quicunque delinquunt.


2 Quis loquetur potentias Domini: Auditas faciet omnes laudes eius?

C Quis enim significat nullum. Cui enim aut ingenium suppetit ad cogitandum, aut lingua ad depromendum, ut lingua possit referre magnitudinem  tante maiestatis? Auditas faciet, et hic quoque subaudiendum est, quis: Illa enim possunt audiri, que probantur et dici.


3 Beati qui custodiunt iudicium: Et faciunt iustitiam in omni tempore.

C Custodit enim iudicium qui inter alios recte iudicat. Iustitiam autem facit, qui eam in opere demonstrat. Merito ergo isti tales beati dicti sunt, qui precepta Dei pura mente custodiunt omni tempore. Qui enim perseuerauerit usque in finem hic saluus erit .


4 Memento nostri, Domine, in beneplacito populi tui: uisita nos in salutari tuo.

C Orant deuoti, ut inter eos debeant estimari,  qui Domino fideli opere placuerunt. Optant se uisitari a Deo, cuius aduentu se nouerant esse saluandos. H Salutaris, Filius est Patris. C Ipse est salutare, de quo beatus Simeon ait: uiderunt oculi mei Salutare tuum .


5 Ad uidendum in bonitate electorum tuorum: ad letandum in letitia gentis tue: Ut lauderis cum hereditate tua.

C Petit populus predictus a salutari Domino uisitari, ut bonitatem eius uideret, quam electis suis erat suo munere prestaturus. Cum, uel in letitia  sue gentis, ipsa est gens Domini, que de gentium est diuersitate collecta, ut esset grex unus et pastor unus. H Ut lauderis a nobis Iudeis, precepta tua seruantibus, cum hereditate tua, scilicet gentili populo tibi credituro, ut simus cum eis unus populus, laudans te eternaliter; uidit enim te Abraham pater noster, et gauisus est ; uideamus et nos, et laudantes gaudeamus.


6 Peccauimus cum patribus nostris: Iniuste egimus iniquitatem fecimus.

C Dubium non est istum populum ea peccata gemere, que ex nequitia patrum suorum probatur sustinere. Cum maioribus enim suis peccant, qui se ab eorum delictis non separant, hoc est autem peccauimus, quod iniuste egimus, quod iniquitatem fecimus.


7 Patres nostri in Aegypto non intellexerunt mirabilia tua: Non fuerunt memores multitudinis misericordie tue.

C Duo sunt que beneficia collata commendant, intellectus et memoria quod utrumque in perfidis fuisse denegatur. uidebant enim plagas Aegyptiorum, et beneficia Dei, sed qua causa fierent non agnoscebant, nec memores erant misericordie Dei, uidentes enim exercitum Pharaonis, credebant se subsidia euadendi perdidisse antequam mare diuideretur, immemores priorum mirabilium.


8 Et irritauerunt ascendentes in mare: Mare + Rubrum ...

 C Irritauerunt, id est placatum Deum iracundum sibimet reddiderunt. Ascendentes, hoc constat dictum positione loci, quoniam Aegyptus cunctis regionibus perhibetur esse humilior, et ideo inde ascendentes petierunt loca altiora.


9 Et saluauit eos propter nomen suum: Ut notam faceret potentiam suam.

C Dicendo propter nomen suum, designat Domiminum Saluatorem, cuius uocabulo conuenit, saluare periclitantes. Notam fecit potentiam suam, utique oculis spiritali cogitatione uidentibus


10 Et increpuit mare Rubrum et exsiccatum est: Et deduxit eos in abyssis sicut in deserto.

C Increpationem uocauit occultum diuinitatis imperium, quia mare in Exodo uoce Domini non legimus  increpatum. Siccatum est mare, non per totum, sed tantum quantum illis tunc iter aperiret. Desertum dicitur, et est in abyssis, quando aquarum inundatione deseruntur, ac sic aruit illa uia fluentorum ut usque ad iter puluereum potuisset peruenire. Propter quod deserto comparantur abyssi iste.


11 Et saluauit eos de manu odientium Et redemit eos de manu inimici.

C Saluauit enim Christus humanum genus a cohorte demonum, que plebem humanam stimulo  peccatorum et odit et percutit. Redemit peccatores obnoxios, pretioso sanguine, ab imperio diaboli, hoc est de manu inimici. Ad litteram enim illud dici non uidetur, non enim Aegyptiis pretium dedit cum liberasset Iudeos, quod tamen redemit, significat, prophetice igitur dictum habeatur.


12 Et operit aqua tribulantes eos: Unus ex eis non remansit.

H Hec nunc similitudo in nostro baptismo fit, ubi abluitur homo aquis, et perit diabolus cum satellitibus suis. C Ad litteram enim planum est intelligere historiam noscenti.


13 Et crediderunt ÷ in .. uerbis eius: Et laudauerunt laudem eius.

 C Et crediderunt, duritiam in hoc cordis demonstrat, quod non ante euentum rei, sed post factum miraculorum credere maluerunt. Et laudauerunt, scilicet canentes: Cantemus Domino, gloriose enim honoratus est .


14 Cito ÷ fecerunt .. obliti sunt operum eius: Non sustinuerunt consilium eius.

C Cito fecerunt, ac si diceret: Summa celeritate mutati sunt, ut qui Domino de collatis mirabilibus laudes canebant, post, nefandas murmurationes assumebant. Consilium mutauerunt in peccatum, dum prius desperarent quam eius parata beneficia prouenissent. Petierunt enim escam sub diffidentia, quamuis ante, nullam famem essent passi, diuina semper largitate pasti. Ita hodie multi, dum sibi nimia  festinatione prouident, incauti diuinitatis dispositionem anticipant.


15 Et concupierunt concupiscentiam in deserto: Et tentauerunt Deum in inaquoso.

C Et concupierunt concupiscentias, cum postulabant sibi dari sub murmurationibus aquam et comessationem in deserto . Ostendit enim geminatio uerborum nimietatem desiderii. Et tentauerunt in inaquoso. H Siccitas enim eis erat, quia non agnoscebant irrigationem sancti Spiritus in columna nubis, que precedebat eos.


16 Et dedit eis petitionem ipsorum: Et misit saturitatem in animas eorum.

C Duobus enim modis animam dicimus satiatam, cum escis corporalibus pro carnis infirmitate reficitur,  et cum spiritali iocunditate completur. Sed hic animas eorum dicit carnibus potuque saginatas, ut eorum uoluntas desperata rebus emergentibus uinceretur.


17 Et irritauerunt Moysen in castris: Aaron sanctum Domini.

C Saturitatem uentris secuta est seditio, que plerumque periculorum perniciosorum causas excitat. Irritari, aliquem dicimus ad iracundiam prouocari, irritauerunt enim uiros sanctos Dathan et Abiron ad interitum suum , quia per inuidiam loquebantur, quod Domino displicebat. Et hoc congrue inter laudes Dei ponitur, quia suos famulos uindicasse declaratur.


18  Aperta est terra et deglutiuit Dathan: Et operuit super congregationem Abiron.

H Aperta est terra, facta sunt hec secundum litteram, sed et nunc uorat eos terra, qui terrena sapiunt; et recedunt a mandatis Dei; quos non illuminat gratia Spiritus sancti, sed accendit flamma peccati.


19 Et exarsit ignis in synagoga eorum: Flamma combussit peccatores.

C Exarsit ignis hoc factum est supra, ducentos quinquaginta socios Dathan et Abiron, qui eorum infeliciter uota secuti sunt. Flamma dicta est a flagello comarum suarum. Synagoga, uero hic congregationem sociorum Dathan et Abiron significat.


20 ÷ Et .. fecerunt uitulum in Choreb:  Et adorauerunt sculptile.

C Choreb interpretatur caluaria, ubi postea Iudei Dominum crucifixerunt, ut in eodem nomine, iam tunc in illo deserto Choreb, culturam Dei nefanda presumptione uiolarent, quorum posteritas erat in loco caluarie crucifixura Dominum. Adorauerunt sculptile, non in deserto, sed in terra postea promissionis.


21 Et mutauerunt gloriam suam: in similitudinem uituli Comedentis fenum.

C Gloria eorum fuit adorata diuinitas, quam infelici commutatione perdentes, usque ad hoc peruenire meruerunt, ut deserentes celi terreque Creatorem, Deum sibi facerent, similitudinem uituli  fenum comedentis.


22 Obliti sunt Deum qui saluauit eos: Qui fecit magnalia in Aegypto mirabilia. In terra Cham: terribilia in mare Rubro.

H Obliti sunt Deum: qui uerberauit multis plagis Aegyptum, ut suum populum liberaret: et miracula in terra Cham siue Chanaan fecit, cum eiectis gentibus ipsos in eorum terra plantauit. Terribiliaque fecit in mari, cum Pharaone exstincto sic cum populis prebebat incessum.


23 Et dixit ut disperderet eos: Si non Moyses electus eius stetisset in confractione in conspectu eius.

H Attende hoc, o sacerdos: perisset enim populus, nisi mitigasset Moyses iram Dei: et tu cum uideris  populum, delinquentem, annuntia ei delicta sua: et sta in fractione, id est in periculo rogans Dominum, ut auertatur furor eius ab eis.


24 Ut auerteret iram eius ne disperderet eos: Et pro nichilo habuerunt terram desiderabilem.

C Pro nichilo habuerunt terram: quia semper carnaliter uisa et audita cogitabant, sed aduerte quam bona illa terra fuerit, ut desiderabilis esse diceretur. H Terra enim uiuentium est, quam desiderabilem dicit: quam pro nichilo habebant, quia istam transitoriam diligebant. C uel terra ista sancta corporalis, propter mysteria redemptionis nostre desiderabilis intelligentibus fuit: illis uero nulla, qui in ea nichil spiritale senserunt.


25 Non crediderunt uerbo eius: Et murmurauerunt in tabernaculis suis: Non exaudierunt uocem Domini.

C Non crediderunt in uerbo eius: Filium significat, cui plebs nefandissima non credebat. uel hoc ad litteram, quia ideo murmurabant, quia eius promissionibus minime credere maluerunt. Dum murmurationes exercebant, uocem Domini nullatenus audierunt. In tabernaculis uero dicit: ut hoc contigisse uideretur, non laborantibus, sed otiosis. Maius enim crimen est, cum murmurare contigit otiosis.


26 Et eleuauit manum suam super eos: Ut prosterneret eos in deserto.

C Eleuauit manum: hic iustitia Domini premittitur, ut secuta pietas maiore gloria sentiatur. Dicit  enim insurrexisse Domini potestatem, ut uindicaret in excedentibus, eosque prosterneret, et alia que sequuntur faceret.


27 Et ut deiiceret semen eorum in nationibus: Et dispergeret eos in regionibus.

H Dispersi sunt enim Iudei in diuersis partibus, ut aliquando humiliati, suum Dominum plebs castigata cognosceret. Sed et ille dispergitur, cuius sensus omni uento inanis glorie uel cupiditatis circumfertur.


28 Et initiati sunt Beelphegor: Et comederunt sacrificia mortuorum.

H Et initiati sunt, id est, qui Deo se consecrare debuerunt, idolo Beelphegor initiati, id est consecrati sunt: et qui panem uiuum esurire debuerunt,  mortuorum sacrificia comederunt.


29 Et irritauerunt eum in adinuentionibus suis: Et multiplicata est in eis ruina.

H Irritauerunt eum in adinuentionibus suis, scilicet peruersis, et idolorum ruina multipliciter est facta. A uel multiplicata est in eis ruina: quia pro grauioribus suis peccatis grauius uastabantur.


30 Et stetit Phinees et placauit: Et cessauit quassatio.

C Stetit Phinees: hoc uerbum stetit, soliditatem mentis ostendit, qui ex zelo diuino fornicatores occidit. H Sic debet sacerdos cui anime commisse sunt, euaginare gladium, id est proferre uerbum, et occidere fornicationem et concupiscentias in utroque sexu, ut sibi reputetur ad iustitiam.


31  Et reputatum est ei in iustitiam: In generatione et generatione usque in sempiternum.

C Reputabatur illi sacerdoti Phinees ad iustitiam, id quod superius dixit, hic et in futuro seculo, sed et sacerdoti cuilibet uitia corrigenti reputatur ad eternam iustitiam


32 Et irritauerunt eum ad aquam contradictionis: et uexatus est Moyses propter eos: Quia exacerbauerunt spiritum eius.

H Aqua contradictionis, aque baptismi accipiuntur, ad quas diabolo contradicitur et operibus eius, post quas si quis se coinquinauerit uitiis, sacerdos uexabitur pro eo, eo quod exarcerbauerit Spiritum  Dei, quem ille predicat: sicut Paulus dicebat: Quis infirmatur et ego non infirmor? 


33 Et distinxit ÷ in .. labiis suis: Non disperdiderunt gentes quas dixit Dominus illis.

H Et distinxit in labiis suis, ut iugiter supplicaret pro eis. C uel distinxit dictum illud diffidentie, a priori mentis constantia. Non disperdiderunt gentes, quia postquam terram promissionis populus intrauit, oblitus mandatorum Dei et preceptorum eius, quibus preceperat debere eos propter idolorum culturas occidere, cum illis se gentibus magis uetita societate coniunxit.


34 Et commisti sunt inter gentes: et didicerunt opera eorum: et seruierunt sculptilibus eorum:  Et factum est illis in scandalum.

C Commisti sunt itaque uetita societate inter gentes, ut se eorum superstitione polluerent, factumque est illis in scandalum. Scandalum nomen Grecum est, significans sinistrum, eo quod eorum mentes in leuam partem peruersa imitatione deduxit. Ecce facta est terra promissionis in scandalum, que fuit in magnum premium Domino largiente collata. Unde monemur recte uti beneficiis diuina largitate collatis, ne magis inde pereamus unde subleuati fuisse cognoscimur.


35 Et immolauerunt filios suos et filias suas: Demoniis.

H Immolauerunt filios suos et filias suas demoniis. Hoc intelligendum est moraliter, sensus et  animas suas. C uel ad litteram, non illi qui terram promissionis sunt ingressi, sed posteritas eorum.


36 Et effuderunt sanguinem innocentem. Sanguinem filiorum suorum et filiarum + suarum ..: Quas sacrificauerunt sculptilibus Chanaan.

C Effuderunt sanguinem, non autem legitur ab Hebreis, terram promissionis ingressis, effusum sanguinem humanum in sacrificiis demonum; tamen ab etate sequenti hoc fieri posse non dubium est. Et ne putarentur extranei fuisse illi innocentes quorum sanguinem effuderant, addidit filiorum suorum et filiarum suarum, ut contra eos cresceret inuidia, et scelus grandesceret; et ut amplius grandesceret, addidit sculptilibus istum innocentem sanguinem  effusum. Auxesis enim figura ista apud Grecos dicitur, quando uel laus uel crimen adiectis dictionibus increscit et augetur.


37 Et interfecta est terra in sanguinibus, et contaminata est in operibus eorum: Et fornicati sunt in adinuentionibus suis.

C Interfectam igitur terram, debemus crudeles homines accipere, qui se magis iniqua deuotione trucidabant interficiendo filios. Tropica enim locutione interfecta terra, dicuntur terreni homines, suis malis actionibus in anima interempti. Et hoc faciendo etiam dicuntur fornicati, nam illi fornicati uidentur in Domino, qui se adulterinis polluerunt superstitionibus.


38 Et iratus est furore Dominus in populum suum: Et abominatus est hereditatem suam.

C Tropica locutione iratus furore Dominus dicitur. Et iratus est furore Dominus, H quia reliquit eum, et que quondam fuerat plebs Dei, facta est caterua diaboli. C Abominatio autem et Dei auersio malorum omnium constat extremum, quia dum illud quod continet subducitur, necesse est ut earum rerum que continentur ruina protinus sequatur.


39 Et tradidit eos in manus gentium: Et dominati sunt eorum qui oderunt eos.

C Traditi sunt enim opprobrio seruitutis, qui gloriari uidebantur in idolis. Dominati sunt eorum qui oderunt eos, grauis ualde dominatio, nam qui semper odit semper iratus est; qui uero semper iratus  est, implacabilis est. Durissima igitur est seruitus seruire semper infenso.


40 Et tribulauerunt eos inimici eorum. Et humiliati sunt sub manibus eorum: Sepe liberauit eos.

C Et tribulauerunt eos, recta uicissitudo, ut qui amanti Domino seruire noluerunt, odientibus inimicis iusto iudicio probarentur esse subiecti. Sepe liberauit, ut intelligamus ipsum et bona promittere, et flagellatis denuo subuenire. Promisit enim beneficia, et humana non cessauit iniquitas, intulit uindictam, et afflictis iterare dignatus est clementiam.


41 Ipsi autem exacerbauerunt eum: in consilio suo: Et humiliati sunt in iniquitatibus suis.

 H Ipsi autem exacerbauerunt eum in consilio suo, quod habuerunt, ut eo relicto idolis seruirent. Et humiliati sunt, non a Deo, sed a delictis suis humiliabantur.


42 Et uidit cum tribularentur. Et audiuit orationem eorum.

H Et uidit cum tribularentur, precucurrit enim solita miseratio clementis Dei, que conuersos in orationibus protinus audiuit. Docet enim et te, quod si conuersus ingemueris, protinus appropinquant celsis auribus eius preces humilitatis tue.


43 Et memor fuit testamenti sui: Et penituit eum secundum multitudinem misericordie sue.

 H Memor fuit testamenti, quod cum Abraham in initio fidei nostre pepigit; C quod absconditum erat in prophetis, sed in tempore Euangelii reuelatum est. Penituit autem more humanitatis dicitur, H quia semper super penitentes penitet Deus, dum mala que locutus fuerat ut faceret non facit. C Penitet ergo tunc Deus, quando nos penitentes cognoscit; talis enim ille nobis efficitur, quales nos sibi esse probauerit. Est ergo Dei penitentia hic, non dolor de imprudenter facto, sed remissio pene peccati.


44 Et dedit eos in misericordias: In conspectu omnium qui ceperant eos.

C In misecordias datos eos dicit, quia diuersa  carismatum munera susceperunt; alii enim prophete, alii apostoli, alii martyres, alii confessores, ex ipso populo gratia Dei floruerunt. uel ad litteram, gentiles eis placabiles fecit, qui captiuarunt eos, ut sepe etiam liberos darent, quos ante captiuos tenebant.


45 Saluos fac nos, Domine, Deus noster: Et congrega nos de nationibus.

H Saluos nos fac, ne nobis uitia dominentur. Et congrega nos, quia gens Hebreorum in regionibus nationum est dispersa. C Populus enim iste, cui ab initio psalmi uerba dedimus, nunc Deum deprecatur, ut Ecclesiam suam de gentium congregatione perficiat.


46 Ut confiteamur nomino sancto tuo:  Et gloriemur in laude tua.

C Ut confiteamur nomini tuo, id est Filio utique tuo, qui et nomen et laus tua est. C Et gloriemur, non in humana iactantia, sed in te, ubi est reuera fixa gloria et sine fine letitia.


47 Benedictus Dominus Deus Isrel a seculo et usque in seculum: Et dicet omnis populus: Fiat fiat.

H Merito benedictus in secula, per quem facta sunt secula, non solum facta sed etiam redempta. Qui et nunc nos recreare dignetur in salutari, id est in Christo Iesu Domino nostro, qui est in secula benedictus. C Dicit uero ab isto seculo usque ad illud perpetuum seculum Deum benedicendum, ut continuata laus nunquam debeat habere  fastidium.



ORATIO EX PSAL. Cu.

Memento nostri, Domine, in beneplacito populi tui, et a peccati seruitute nos discussos salutaris tui uisitatione saluifica. Per Dominum nostrum Iesum Christum, etc.



PSALMUS CuI.



ARGUMENTUM PSAL. CuI.

C Hic commonetur populus Christianus ut pro collatis sibi beneficiis laudes Domino reddat.


TT. Alleluia.


1 Confitemini Domino quoniam bonus: Quoniam in seculum misericordia eius.

C Confitemini Domino, commonet Propheta et  prodere peccata sua, et laudes Domini personare. Dicit uero quoniam bonus, ut peccatoribus sit confidentia post satisfactionem pro Domino supplicare. In seculum, hoc est in eternum, quia nullum tempus est, quod ab eius misericordia reperiatur exceptum.


2 Dicant qui redempti sunt a Domino: Quos redemit de manu inimici: et de regionibus congregauit eos.

C Dicant utique alleluia, quod titulus ait, et se iucundis exsultationibus consolentur, qui ad Domini gratiam uenire meruerunt: significat tamen specialiter populum gentium, qui Dei sanguine redempti, et de potestate inimici, id est diaboli, ipsius miseratione  sublati sunt; qui de diuersis regionibus uocati sunt, uel qui redempti sunt in passione Christi.


3 A solis ortu et occasu: Ab aquilons et mari.

C A solis ortu, cum tres cardines mundi designauerit, pro quarto, id est pro australi posuit mare, ab illa parte uolens intelligi Oceanum, qui cunctum mundi marginem dicitur circuire.


4 Errauerunt in solitudine in inaquoso: uiam ciuitatis habitaculi non inuenerunt.

C Errauerunt gentes in superstitiosa doctrina, aridi de uera doctrina, et in solitudine, cum nullos uerissimos doctores adhuc habere probarentur. Et uiam ciuitatis, id est, opera quibus peruenitur ad celestem Hierusalem non inuenerunt.


5 Esurientes et sitientes: Anima eorum in ipsis defecit.

C Esurientes et sitientes, curiosissimos uiros seculi huius significat, qui semitas ueritatis diuersis opinionibus exquirebant, sed quoniam non crediderant uero auctori, in uera sapientia non poterant inueniri. Defecit anima in ipsis, utique cum laboribus atque studiis eorum animositas lassata succubuit.


6 Et clamauerunt ad Dominum cum tribularentur: Et de necessitatibus eorum eripuit eos.

C Superioribus uersiculis descripsit errantes, nunc refert de redeuntibus ad dona Dei. Clamauerunt, significat magno desiderio quesierunt. H Tunc quoque exaudimur ab eo, quando non simplex uox  sed tribulatio clamat ad Deum. Sed uide quid clamor iste prestiterit, quia de necessitatibus eripuit eos, et semitas ueritatis agnoscere fecit.


7 Et eduxit eos in uiam rectam: Ut irent in ciuitatem habitationis.

C Et eduxit eos in uiam rectam, scilicet Christus, quatenus qui pridem inuio errore uagabantur, accepta uia sanctissime religionis, credentes in Christum ad Ecclesie beata atria feliciter peruenirent.


8 Confiteantur Domino misericordie eius: Et mirabilia eius filiis hominum.

C Dignum et iustum est semper confiteri pio Domino, qui nos sua misericordia et a periculis liberat,  et splendore sue pietatis illuminat. Mirabilia eius, que fecit in mundo, per euangelistas et apostolos, posteris dicit esse predicanda.


9 Quia satiauit animam inanem: Et animam esurientem satiauit bonis.

C Tunc erant anime gentilium inanes et uacue, quando bonis fructibus ex cultu idolorum erant priuate, postea esurientes satiate sunt, quando Domini miseratione commonite, uota sua ad penitentie studia transtulerunt.


10 Sedentes in tenebris et umbra mortis: uinctos in mendicitate et ferro.

C Sedebant gentes in tenebris, quoniam uacuate lumine fidei. Cum dicit sedentes, ostendit eas longo situ ibidem fuisse uersatas. Umbra mortis, fuit istius  seculi uita uitiosa. uincte in mendicitate, id est indigentia boni operis, ligate funibus peccatorum. Ferrum significat duritiam malorum.


11 Quia exacerbauerunt eloquia Dei: Et consilium Altissimi irritauerunt.

C Quia exacerbauerunt, exponit enim quemadmodum peccauerunt illi qui sedebant in tenebris; quia contra Domini eloquia facientes, in eius regulis uiuere respuebant, et ideo eius consilia irritauerunt. H Que eis dederat ut eligerent uitam. C Fuit etiam Dei iustum consilium, saluberrima medicina, ut morbus ille contrario remedio curaretur; superbia mentis, angustia cordis.


12 Et humiliatum est in laboribus cor eorum. Infirmati sunt nec fuit qui adiuuaret.

 C Humiliatum est cor eorum in tribulationibus et angustiis, ut qui in prosperitatibus superbi exstiterunt, in tribulationibus et laboribus humiliarentur. Infirmati sunt, id est a seculi presumptione deiecti sunt. Nec fuit qui adiuuaret, subaudiendum, alter, nemo enim prestat periclitanti, nisi cui omnipotens Deus preceperit subueniri.


13 Et clamauerunt ad Dominum cum tribularentur: Et de necessitatibus eorum liberauit eos.

C Clamauerunt ad Dominum, scilicet propria delicta confitentes. Silebant prius in elatione positi et uelut insensata pecora nullum salutare uerbum fundebant. Compunctio facta est, et tunc uocem utilem reddiderunt, id est et liberauit eos qui premebantur  seruitute diaboli.


14 Et eduxit eos de tenebris et umbra mortis: Et uincula eorum disrupit.

D Eduxit eos de tenebris, id est de cecitate perfidie. Umbra mortis est uita peccatis maculata, que illius future mortis teterrimam portat imaginem. Disrupit uincula, sic diaboli tyrannica potestas Christo ueniente disrupta est, ut nunquam in illam que fuit dominationem redire preualeat.


15 Confiteantur Domino misericordie eius: Et mirabilia eius filiis hominum.

C Admonet enim Liberatori gratias agere, quia ianuas peccatorum et malorum omnium claustra uirtus diuina confregit.


16 Quia contriuit portas ereas:  Et uectes ferreos confregit.

C Porte eree, sunt consuetudines hominum uitiose, que nos ita in peccatorum atriis recludunt ut exeundi nequeant prebere licentiam. uectes autem ferreos, spiritus immundos dicit, qui illas ianuas peccatorum, ne exire liceat, circumdatas obseruare et claudere non cessant. Hec enim duo metalla pro fortitudine delictorum uidentur esse adhibita.


17 Suscepit eos de uia iniquitatis eorum: Propter iniustitias enim suas humiliati sunt.

H Suscepit, id est liberauit Christus, quos obserauerat diabolus ualidissimis seris uitiorum. Propter iniustitias enim suas humilitati sunt, ut exaltarentur in Christo.


18  Omnem escam abominata est anima eorum: Et appropinquauerunt ÷ usque .. ad portas mortis.

C Hic escam spiritalem, legem Dei, scilicet et salutaria precepta debemus aduertere, unde fidelis anima uiuit; de qua iniquorum mens exitiosa fame ieiuna est. Grauis morbus, exsecranda calamitas, diuine legis appetentiam non habere. Nam unde potest uiuere, qui suam uitam ceperit non amare? Hinc factum est ut ad illa claustra mortifera ueniretur, nisi Domini miseratione essent liberati.


19 Et clamauerunt ad Dominum cum tribularentur: Et de necessitatibus eorum liberauit eos.

C Istum uersum constat esse repetitum, quoniam in simili causa unam decuit esse sententiam.


20 Misit uerbum suum et sanauit eos: Et eripuit eos de interioribus ÷ eorum ...

H Misit uerbum suum, id est Pater Filium, qui nos reficeret et sanaret. Et eripuit eos de interitionibus in quibus se ipsi dimerserant. C Ecce qualis languor, spirituales delicias uerbi Dei et prophetarum fastidire, ut sola celestis medici presentia, scilicet Christi, tale potuisset periculum egritudinis amputare.


21 Confiteantur Domino misericordie eius: Et mirabilia eius filiis hominum.

Quarta psalmi sectio repetitis uersibus introitur. Commonet autem sacerdotes ut Domino confiteantur, id est ut sacrificent illi, et mirabilia eius non desinant populis predicare.


22  Et sacrificent sacrificium laudis: Et annuntient opera eius in exsultatione.

C Domino sacrificium reddidit, qui letus hostiam laudis obtulerit. Multo enim prestantius est, cum bonis actibus psalmodie illi iubilationes offerre, quam pecudum uictimas immolare. Et opera eius, id est, beneficia eius predicatores proferant in exsultatione. Illa enim celerius credere acquiescimus, que uidemus doctores fixa et grata mente predicare.


23 Qui descendunt mare in nauibus: Facientes operationem in aquis multis.

C Qui descendunt mare, significat sacerdotes, qui seculi istius procellosa descendunt. H In nauibus, id est in Ecclesiis, que Christum portant, et a fluctibus  huius mundi tunduntur. Facientes operationem, C id est predicant populis Christianis, qui aquis multis designantur.


24 Ipsi uiderunt opera Domini: Et mirabilia eius in profundo.

C Ipsi uiderunt, ipsi predicatores, qui eius opera spiritali intelligentia cognouerunt. In profundo; H in profunda enim caligine per eorum predicationem lumen ueritatis illuxit, ut uiderent in tenebris densissimis clarere lumen, Deo operante, uerissime Trinitatis.


25 Dixit et stetit spiritus procelle: Et exaltati sunt fluctus eius.

C Spiritus procelle significat tempestates tribulationum nostrarum, quas Deus pia miseratione  suspendit, ne malis crescentibus obruamur. Et exaltati sunt fluctus in mentibus humanis, quando putamus meritis nostris attribui, unde uidemus nos sola diuina gratia posse liberari.


26 Ascendunt usque ad celos et decendunt usque ad abyssos: Anima eorum in malis tabescebat.

C Ascendunt etiam isti fluctus usque ad celos, quando seculi elationibus eriguntur, descendunt uero usque ad abyssos, cum in desperationem peruenerunt. Tabescebat anima in malis, id est in formidine, et in recordatione malorum que gessit; in bono enim hic ponitur tabescere. H Ascendunt, audiendo: descendunt, timendo.


27 Turbati sunt et moti sunt sicut ebrius:  Et omnis sapientia eorum deuorata est.

C Turbati sunt, ad confusionem pertinet sensus. Commoti sunt: ad iras protinus euomendas. Motique sunt ut ebrius. H. Quia nichil stabile, nichil sobrium eorum sensus habebat. Sapientia eorum deuorata est. C Quia turbatis mentibus non preualet apparere, in quibus ante uidebatur inesse sapientia; sapientia enim non potest nisi apud quietos et imperturbatos animos inueniri. C H Bene ergo eorum dicitur sapientia deuorata, qui ante sibi uidebantur doctores, sed iam conturbati a sapientia Dei, se stultos fuisse cognoscunt. Sic olim draco Moysi deglutiuit dracones Aegyptiorum .


28 Et clamauerunt ad Dominum cum tribularentur:  Et de necessitatibus eorum eduxit eos.

H Clamauerunt ad Dominum, ut linquentes luxuriosam ebrietatem, sapientiam Dei sequerentur. C Ecce illud uelut ebrii quorum sapientia deglutita uidebatur, clamore salubri ad uitalia consilia redierunt, et ad Dominum conuersi, ceperunt iam esse sobrii. Et eduxit eos de necessitatibus eorum modo, qui sequitur, allegorica descriptione.


29 Et statuit procellam eius in auram: Et siluerunt fluctus eius.

C Et statuit procellam eius in auram, id est, tempestas illa seuissima  in auras iussa disparuit. Et siluerunt fluctus eius, id est, H penitentiam agentibus in tranquillitatem conuersi sunt, quia C confestim  fragor ille seuientium malorum imperio dominantis obmutuit.


30÷ Et .. letati sunt quia siluerunt: Et deduxit eos in portum uoluntatis eorum.

C Letati sunt, dicit quod solet post pericula nauigantibus euenire, ut se gaudeant ab ingenti clade liberatos, quando ad portum ceperint uenire tutissimum, id est ad Christum. Portus enim a portandis nauibus dictus est, et animus estuantis in Christo portatur quietus. H Quiescentibus tentationum fluctibus, letantur inquietati et liberati, et deducet Deus liberatos in portum uoluntatis eorum eos, scilicet qui integram uoluntatem in eum conuerterunt, ipse enim est uerus portus.


31 Confiteantur Domino misericordie eius: Et mirabilia eius filiis hominum.

C Inspice hic quod eumdem uersum quarto repetiuit, ut quadrifaria illa mundi diuisio, quam superius dixit a solis ortu et occasu, ab aquilone et mari his concordans partibus redderetur, quatenus confessio fidelis ubique eadem, ubique celeberrima cantaretur: ut, sicut ubique est una ecclesia, una sit et ubique confessio. H Confiteantur Domino misericordie eius, quibus protegit humanum genus et mirabilia facta filiis hominum, quia mirabiliter compescit hos fluctus.


32+ Et .. exaltent eum in Ecclesia plebis: Et in cathedra seniorum laudent eum.

C Ecclesiam hic nobilem illam et uera religione  pollentem dicit, que Dominum religiosis actibus semper exaltat. Et in cathedra hic omnes doctores precepit laudes Domini personare, qui in cathedra seniorum resident, id est, qui successores ueterum pontificum esse meruerunt. H Et laudent eum in cathedra seniorum, non in illa in qua Scribe et Pharisei sederunt, qui legentes legem, non intellexerunt in ea Dominum nuntiatum, sed in illa, in qua eum uel prophete uel patriarche spiritali oculo contemplantes, cognouerunt in miraculis, uel oraculis cecinerunt.


33 Posuit flumina in desertum: Et exitus aquarum in sitim.

C Nunc causam confessionis et exaltationis subdit, quia, Iudeis reprobatis, omnis aquarum Spiritus  sancti plenitudo uenit ad populum Christianum. Illa siquidem flumina, id est prophete uel apostoli, non credentibus Iudeis, ad deserta gentium transierunt, et uelut fons irriguus deriuatus, ad gentes omnis diuinus sermo est translatus. Et exitus aquarum in sitim, id est in gentes, ut que prius fuerant siccate ariditate peccati, celestes aquas sitienter haurirent. H Merito exaltent et laudent Deum, qui in Ecclesia que prius fuerat desertum et odio habita posuit apostolos, qui eam et consolarentur alloquio, et alluuio fecundarent. Dedit et in animas sitientes uerbum exitus predicationum, et terram corporis, que prius protulit spinas amaritudinis, fructibus repleuit eternis.


34 Terram fructiferam in salsuginem:  A malitia inhabitantium in ea.

C Terra enim fructifera Iudea erat, quando superna religione florebat, sed facta est salsa, cum Dei precepta contempsit. Humor enim salsus fructibus probatur aduersus, quia ubicunque dominatus fuerit, germen fecunditatis intercipit. Quod illis contigit propter malitiam eorum, qui Dei tabernaculum subdolis mentibus habitare uidebantur.


35 Posuit desertum in stagna aquarum: Et terram sine aqua in exitus aquarum.

C Iste uersus pertinet ad populum Christianum; quorum siccitati data est unda salutaris sacri baptismatis. Stagna, enim pro fontibus Ecclesiarum arbitror posita; stagna siquidem a stando dicta sunt.  Terra sine aqua, incredula significat corda gentilium, que, post, irrigata unda baptismatis et sancta predicatione floruerunt. H Posuit desertum in stagna aquarum, prebens in Ecclesia baptismum. Et terram sine aqua in exitus aquarum, id est, predicatores in nationum ariditate constituit. Et collocauit illic esurientes, ut bonis celestibus reficerentur.


36 Et collocauit illic esurientes: Et constituerunt ciuitatem habitationis.

C Collocauit illic esurientes, id est, qui Domini munera nimis gloriosa auiditate complexi sunt. Ciuitas habitationis Ecclesia catholica est, in qua firmiter se constituunt qui supernis iussionibus obediunt.


37 Et seminauerunt agros et plantauerunt uineas: Et fecerunt fructum natiuitatis.

C Seminant agros et plantant uineas, qui corpora sua mundatis sentibus peccatorum, celesti institutione purificant. Fructus a fruendo dicitur, et ideo qui fructum spiritalem faciunt, benedictione Dei perfruuntur. Quos uero infecundos inuenerit, abscindet ut sterilem ficulneam . Ager uero ab agendo dictus est, quod ibi diuersa uictus causa peragantur.


38 Et benedixit eis et multiplicati sunt nimis: Et iumenta eorum non minorauit.

H Benedixit enim Deus illis, qui se a prauis cogitationibus custodiunt. C Et multiplicati sunt nimis, fecunditate meritorum. Iumenta simplices homines  debemus accipere, fidei probitate pollentes, non dissertitudine gloriosos, sed meliores uita quam lingua, plurimum ualentes, non lingua, sed corde; hi non sunt minorati, sed in melius reparati, quoniam magnam Dei gratiam sunt consecuti. H Benedixit apostolis, quia que erant placita ei faciebant semper, sicut et in manu Ioseph benedixit omnia Deus


39 Et pauci facti sunt: Et uexati sunt a tribulatione malorum et dolore.

C In his duobus uersiculis describit illos qui, heretica prauitate decepti, Ecclesiam Dei relinquunt. Isti ergo pauci sunt, quamuis multi sibi uideantur; nam ad illam uniuersalem Ecclesiam comparati, omnimodis probantur exigui. uexati, quando eos  diabolice insidie perculerunt, hos dolor et tribulatio subsequitur, quoniam auctorem salutis reliquisse noscuntur. H De Iudeis exponit, quos dicit paucos factos, eo quod in ipsis non sint deinceps opera Dei multiplicata, et uexati a tribulatione malorum, quia insontem iniqui sunt persecuti, super quorum principes effusa est contemptio: ut qui Dominum contempserant ipsi contemnerentur, et errare fecit eos in inuio Satane.


40 Effusa est contemptio super principes: Et errare fecit eos in inuio et non in uia.

C Hic breuiter hereticorum sacerdotes designati sunt, super quos contemptio effusa est, quia non salutari doctrina, sed tantum mortifera loquacitate  contendunt. Hi per inuios labuntur errores; quippe qui uiam salutis deserunt, et tortuosis semitis immorantur, et ita littera Cassiodori habet contentio et eius expositio. Sed omnes translationes, et Origenis et Hieronymi et Augustini littera habent contemptio, et ita exponitur ab eis, H ut qui Dominum contempserant ipsi contemnerentur. A uel principes esse uoluerunt, contempti sunt et ab Ecclesia reprobati, ut sal infatuatum.


41 Et adiuuit pauperem de inopia: Et posuit sicut oues familias.

C Redit ad humiles catholicos. Adiuuit pauperem, H id est, populum Christianum dapibus satiauit eternis. Et posuit sicut oues familias, ut audientes uocem ueri pastoris fide sequantur. C Iste autem  pauper est, qui, mundanis illecebris derelictis, ad celestis misericordie ianuam pulsat, ut in illam Dei familiam mereatur admitti, que, sicut oues innoxie, simplicitatis honore decoratur.


42 uidebunt recti et letabuntur: Et omnis iniquitas oppillabit os suum.

II uidebunt recti, quorum sunt isti predicatione conuersi. Et omnis iniquitas, id est, diabolus siue Iudei et heretici commutescunt, C quando electis Domini non erit quod possit opponi.


43 Quis sapiens et custodiet hec? Et intelliget misericordias Domini.

C Quis sapiens? ac si diceret: Qui uere sapiens est custodit ista que dicta sunt, ut Christi se magis uelit esse pauperem quam hereticorum principem.  H Si enim sapienter consideres, et spiritaliter intelligas, uidebis in hoc psalmo misericordias petitas et clementer indultas. C uel uidebis in celo misericordias, et intelliges clementer indultas, id est, accipies misericordias in premio, que nullo possunt tempore terminari. A uel intelliget misericordias Domini, non merita sua, non uires suas, non potentiam, sed totum sibi, quidquid boni habet, misericordia Domini largitum, et gentes ex misericordia ad fidem uenisse, et omnes saluatos et saluandos sola misericordia esse beatos, propter quod toties iussit Domino misericordias eius confiteri.



ORATIO EX PSAL. CuI.

Confitemur, Domine, misericordias tuas, quas iugiter  circa nostras exerces inopias, precantes ut, qui, exaltatus in Ecclesiis, resides ad dexteram Patris in throno, nobis tante miserationis et intelligere et custodire concedas arcanum. Qui uiuis et regnas, etc.



PSALMUS CuII.



ARGUMENTUM PSAL. CuII.

C Christus Patri gratias agit, quod post passionis triumphum perpetuam resurrexit in gloriam.


TT. Canticum psalmi Dauid.

C Canticum enim frequenter diximus ad diuinarum rerum contemplationem referri; psalmum uero ad operas actuales, que tamen diuinis noscuntur conuenire mandatis. Dauid significat regem Christum, qui per totum psalmum loquitur.


 Paratum cor meum, Deus ÷ paratum cor meum: Cantabo et psallam in gloria mea.

C Paratus enim Christus semper erat ad talia, qui ad preconia Patris perficienda obstaculum peccati non habebat. Sequitur: Cantabo et psalmum dicam. Merito ille de se talia dicebat, cuius sermo et actus diuinis regulis consonabant. Ipsa autem geminatio confidentiam promissionis ostendit, dum bis dicit, paratum cor meum. H Paratus sum non solum opere, sed etiam corde et sensu, cantabo ergo in corde et psallam in opere. Si in psalterio una chorda rupta fuerit, exterminatur psalterium; et si in actibus nostris unum preceptum pretergressi fuerimus, psalterium nostrum rumpitur.

 Psallam igitur in gloria mea, quod enim tibi, Deus, psallo uel canto, non tibi gratiam, sed mihi facio, quoniam bonorum meorum non eges . Igitur quod tibi seruio, gloria mea est; si enim uel ieiuno, uel in sacco iaceo pro peccatis meis, facto hoc tantum tibi presto, quod animam meam saluam facio. De quo, ut bonus medicus, gaudes, gaudes de sanatione mea, et ego gaudeo de utilitate mea.


2 Exsurge, psalterium et cithara: Exsurgam diluculo.

C Exsurge, gloria mea, que per psalterium indicatur et citharam. Psalterium ad morum pertinet probitatem; cithara ad afflictionem corporis, per hec ostendens et actus laudabiles et gloriosissimam passionem. Exsurgam diluculo, hoc de resurrectione  Christi potest intelligi et de membris eius et quolibet fideli. Qui in Ecclesia Domini laudaturus assistit operibus piis; nam, licet profunda nocte laudet, diluculo preconii Dei irradiatur.


3 Confitebor tibi in populis, Domine: Et psallam tibi in nationibus.

C Confiteri se dicit in populo Iudeorum, ubi propria uoce locutus est; psallere autem in gentibus, ad quas directi apostoli Domini precepta impleuerunt, et ideo dicit se uidelicet psallere quod per ministros suos cognoscitur effecisse. H Confitebor tibi in populis, id est Iudeis, qui primo crediderunt, deinde etiam in nationibus gentium.


4 Quoniam magna super celos misericordia tua: Et usque ad nubes ueritas tua.

 C Magnificata est misericordia usque ad celos, quando superne potestates eius beneficiis perfruuntur. Usque ad nubes quando predicatores uelut imbrifere nubes infideles populos irrigabant. H Quia magna misericordia tua super celos, non est creatura que non indigeat misericordia Dei, etiam Gabriel, Michel, Cherubim, Seraphim. Non detraho angelis, sed Creatorem predico, de quo et angeli gaudent, scilicet quod Creator predicatur. uel misericordia tua de terra eleuat ad celos.


5 Exaltare super celos, Deus: et super omnem terram gloria tua: Ut liberentur dilecti tui.

C Exaltare super celos, Deus, ut cuius misericordia  celestia continentur, iustum est ut super celos debeat exaltari. Et super omnem terram, cum exaltatus fuero, H id est, quando crucifixus ero, omnia traham ad me . Ut liberentur dilecti, ideo crucifigitur Dominus, ut exaltatur ut liberentur dilecti, factum est enim ut petiuimus; ille exaltatus est, et nos liberati sumus. Exaltare super celos, Deus non exaltatur nisi super celos, non exaltatur super terram; quando enim terreni sumus, non exaltamus Deum, sed quando sumus conuersatione celestes.


6 Saluum fac dextera tua et exaudi me: Deus locutus est in sancto suo.

C Saluum fac, saluum se fieri deprecatur in passione, ut credentium turba liberaretur. Deus locutus  est in sancto suo, id est Filio, ut uerbum caro factum una uoluntate cum Patre loqueretur.


7 Exsultabo ÷ et .. diuidam Sichimam: Et conuallem tabernaculorum dimetiar.

H Sichima interpretatur humeri, humeri autem, significat opera, sensus ergo talis est: propterea crucifigor, ut opera mea diuidam sanctis meis. C uel, post resurrectionem suam letaturum se et diuisurum dicit opera, id est, gratias suas apostolis et fidelibus. Et addit, conuallem tabernaculorum, quod significat humilitatem ecclesiarum. Hanc ergo humilitatem metitus est Dominus, quando unicuique fidelium, prout uoluit, dona distribuit.


8 Meus est Galaad et meus est Manasses:  Et Ephraim susceptio capitis mei.

C Galaad, interpretatur transmigratio, qua migratione gentes Domini uocatione compuncte ad Deum feliciter migrauerunt. Manasses, obliuio; quo uerbo significat populum Iudeorum, qui oblitus beneficia diuina Christum crucifixit, qui tamen sua miseratione ad eius culturam remeauit. Sic utrumque populum, nominum istorum commemoratione, suum esse testatur. H C Ephrem, fructificatio dicitur, et significat spineam coronam; hec enim fertilis ultra omnes fructus fuit, quoniam nos liberauit ista humilitate, et susceptionem pro corona posuit.


9 Iuda, rex meus: Moab lebes spei mee.

C Iudam regem suum dixit, quia de eius stirpe  descendit. H Moab ex patre dicitur, mo enim interpretatum dicitur ex; ab uero, pater, quod est, ex patre. Et quis est ille qui est ex patre? ille est qui malis operibus perdidit patrem, nec reuersus est ad patrem, diabolus, scilicet; significat enim diabolum qui lebes spei Domini est. Labes interpretatur olla. Quomodo olla spei Domini est? sic est, ut qui non recte ambulant tradantur diabolo, ut ab ipso cruciati conuertantur ad Dominum.


10 In Idumeam extendam calceamentum meum: Mihi alienigene amici facti sunt.

H Idumea interpretatur terrena, misericors enim Deus non solum celestia uult possidere, sed et terrena. C Extendens calceamentum, id est, legem  suam et Euangelium, mundum uniuersali predicatione compleuit, alienigene enim gentes sunt


11 Quis deducet me in ciuitatem munitam: Quis deducet me usque in Idumeam?

C Quis deducet me, a parte humanitatis aptissima interrogatio premittitur, ut consequens responsio subsequatur. H C Ciuitas munita forte significat infernum, quem nulla uis humana potuit aperire, nisi qui portas eius fregit. Ista ciuitas ad egrediendum munita est, aperta est ad intreundum. H Idumea quoque interpretatur sanguinea, significans locum penarum, ubi interficiuntur anime peccatorum.


12 Nonne tu, Deus, qui repulisti nos: Et non exibis, Deus, in uirtutibus nostris.

C Quis enim claustrum mortis infringeret, quis  ianuas munite ciuitatis aperiret, nisi ipse Christus? Repulisti, caput cum membris loquitur, id est distulisti, quia et ipsum Christum ad glorificationem suam constat esse dilatum, cum in hac uita demoraretur. Et non egredieris, tempus illud significat, quando tentus a Iudeis, sputa et flagella sustinuit. Tunc enim si uoluisset diuinitas illa repulisset, sed distulit miraculum ostendere, ut ordinem proficue passionis impleret.


13 Da nobis auxilium de tribulatione: Quia uana salus hominis.

C Da nobis auxilium, humanitas Christi hic clamat cum membris suis, quatenus tandem aliquando tempestas huius seculi conquiescat. Quia uana salus hominis, id est, H maledictus homo qui spem  suam ponit in hominem , quia non habemus spem nisi in Deo.


14 In Deo faciemus uirtutem: Et ipse ad nichilum deducet inimicos nostros.

H In Deo faciemus uirtutem, ipse erit uirtus nostra, ipse panis noster qui cor confortat, ipse et rector noster. Et ipse ad nichilum deducet inimicos nostros, quia ipse nos coronat et diabolum superat, ipse pugnat in nobis, magis autem ipse uincit in nobis.



ORATIO EX PSAL. CuII.

Prepara tibi, Domine, cor nostrum ad confitendum nomini tuo, ut te intelligentes surrexisse dilaculo, illuc tendamus merito quo tu eluces uictor in regno. Qui uiuis et regnas, etc.



PSALMUS CuIII.



ARGUMENTUM PSAL. CuIII.

C Christus increpat Iudeos, qui sibi mala pro bonis reddiderunt. et Iude atque ipsius populi narrat interitum.


TT. In finem psalmus Dauid.

C Iste psalmus referendus est ad regem supernum: quoniam omnes sermones eius tendunt ad Christum Dominum.


1 Deus laudem meam ne tacueris: Quia os peccatoris et dolosi super me apertum est.

C Dominus Saluator secundum humanitatem, laudem resurrectionis sue petit non taceri, dicens: Deus, laudem meam ne tacueris, id est, ne tacere facias,  decuit enim (quoniam inimici mendacia loquebantur, dicentes: Discipuli furati sunt eum , ut contra eos toto orbe testimonia resurrectionis caneremus: ut Iudei agnoscant reatum peruersitatis proprie. Apertum utique os: contumelias designari, quas pertulit a Iudeis; nam, licet nomine unum dicat singulariter, intellectu tamen plurimi esse noscuntur in uno populo.


2 Locuti sunt aduersum me lingua dolosa: Et sermonibus odii circumdederunt me: Et expugnauerunt me gratis.

C Locuti sunt igitur lingua dolosa: cum uerbis dolosis sanctam Domini simplicitatem appetebant, dicentes: Licet censum dari Cesari? . Et sermonibus odii: quando iniqua conspiratione  Pilato dicebant: Crucifige, crucifige. Expugnauerunt gratis: nam sicut iusti amant Deum gratis, cum eum non propter aliquod temporale, sed tantum propter suam bonitatem diligunt: ita impii gratis exsecrantur, quia causam odii in eo reperire non possunt. H uel gratis, id est, sine causa uel sine utilitate, qui enim aliquem persequitur et nichil proficit, non assequitur intentionem suam; gratis, id est, frustra persecutus dicitur.


3 Pro eo ut + me .. diligerent detrahebant mihi: Ego autem orabam.

H Pro eo ut me diligerent, id est, pro beneficiis que in eos contuleram, ipsi contumelias mihi fecerunt, et retribuebant mala mihi pro bonis. Ego  autem orabam: Domine, ne statuas illis hoc peccatum . H C Tres sunt peccatorum gradus, primus non reddere bona pro bonis; secundus reddere mala pro malis; tertius et pessimus, tribuere mala pro bonis. Illam Iudei extremam et uitiosissimam partem elegerunt. E contra uirtutis tres gradus aduerte. Primus impendere bona pro bonis; secundus malum non reddere pro malo; tertius et perfectissimus bonum tribuere pro malo. Et sicut Iudei pessimum uitiorum gradum elegerunt; ita Christus summum illum bonitatis gradum tenere uoluit, ut etiam in cruce oraret pro crucifixoribus. H Ego autem orabam: Pater, ignosce illis; non uindictam orabam, sed eorum salutem.


4 Et posuerunt aduersum me mala pro bonis:  Et odium pro dilectione mea.

H Posuerunt aduersum me mala: ille rogabat pro crucifigentibus, illi dicebant: uah qui destruis templum hoc, salua temetipsum . Et odium pro dilectione: Considera, o Christiane et monache, si Christus pro crucifigentibus se orabat: nos pro fratribus nostris quid facere debeamus.


5 Constitue super eum peccatorem. Et diabolus stet a dextris eius.

C Predixit Propheta certissimus futurorum, supra Iudam traditorem constituendum esse diabolum: qui merito peccator dicitur, quoniam peccatum traditionis ab ipso sumpsit initium. Addit, et diabolus stet a dextris eius: Non potuit dexteram habere  liberam, qui totus scelera partis sinistre perficiebat. Sic unusquisque facere dicitur: sicut est iste qui eius dexteram tenet.


6 Cum iudicatur exeat condemnatus: Et oratio eius fiat in peccatum.

C Hoc dicitur de futuro iudicio: quando peccatores damnandi sunt a uoce iudicantis dicentis: Discedite a me, maledicti. Exeat, scilicet ex congregatione iustorum. H Oportebat orationem ipsius esse in penitentiam, et uersa est in peccatum. Audiant heretici et manichei, licet orent, tamen eorum oratio uertitur in peccatum. Penitentia quoque Iude, id est suspensio, maius peccatum proditione factum est: magis enim Dominum offendit, qui se suspendit, quam qui Dominum prodidit.


7 Fiant dies eius pauci: Et episcopatum eius accipiat alter.

H Dies eius pauci sunt: quoniam recessit ab ipso sol iustitie, et tenebre ei multiplicate sunt. C uel quia non tandiu in apostolatu uixit, sicut alii apostoli. Et episcopatum eius accepit alter , ne numerus sacratissimus apostolorum, Iuda mortuo. rumperetur. Episcopatus summus in Ecclesia gradus: Latine superinspectio dicitur.


8 Fiant filii eius orphani: Et uxor eius uidua.

A C Quamuis alibi non legatur Iudam uxorem habuisse uel filios, tamen ex ista prophetia eum habuisse datur intelligi. Illo enim mortuo sine dubio contigit, et ut uidua fieret uxor eius relicta, et filii  orphani, cum patre caruissent. Spiritualiter uero sunt filii eius dicti Iudei, qui eum in illa traditione secuti sunt. H Et synagoga uxor Iude, que a uiro Christo repudiata, Iude traditori relicta est. C uel uxor uoluntas eius dici potest, de qua opera generamus, que filii dici possunt.


9 Nutantes transferantur filii eius et mendicent: Eiiciantur de habitationibus suis.

H Nutantes fuerunt Iudei post crucifixionem Domini, quia non sunt in suis locis. Mendicitatem hic dicit rerum spiritalium, non enim habent prophetas, non habent legem, non sacerdotium, non sacrificium: sed uere mendici sunt facti indigentia bonarum rerum. Quod figuratum est in Cain, de quo dicitur, Exiit a facie Dei et habitauit in terra Naid  : Naid autem interpretatur commotio: egressus ergo a facie Dei, non stetit, sed habitauit in commotione et instabilitate.


10 Scrutetur fenerator omnem substantiam eius: + Et .. diripiant alieni labores eius.

H Fenerator: hic diabolus accipitur. Hoc nunc optatiuo modo prophetatur Iude, ut detur in potestatem diaboli, ut omnibus bonis enudetur. C Alieni quoque sunt immundi spiritus, quibus diabolus tanquam mancipiis imperat ad nocendum. Isti labores diripiunt, mandata Dei transgredientium: dum percepta licentia eos bonis omnibus priuauerint H Siue alieni Romani fuerunt, qui eos uastando, labores et diuitias diripuerunt.


11 Non sit illi adiutor: Nec sit qui misereatur pupillis eius.

H Non sit illi adiutor. Illo tempore habuit populus Iudeorum adiutorem, quando fuit in Babylonica captiuitate septuaginta annis, habuit enim ibi Ezechiel et Daniel prophetas: et quamuis tunc colerent idola, tamen eorum Deus miserebatur. Nunc autem quadringenti anni sunt a Christi occisione, et non colunt idola: quare dereliquit eos Dominus, quia Christum occiderunt, et ideo non est eis adiutor. C Pupilli uero dicti sunt quasi pusilli, qui paruitate etatis ad se regendos probantur infirmi.


12 Fiant nati eius in interitum: In generatione una deleatur nomen eius.

H O prophetia, o sacramentum prophetie! in generatione  una deleatur nomen Iudeorum: post passionem Domini quadraginta duo anni transierunt, et populus ille deletus est, ac Hierosolyma destructa est: sed in hoc clementia Dei erat, quia quadraginta duos annos dedit eis ad penitendum, postea nullus remansit ex eis in illa regione.


In memoriam redeat iniquitas patrum eius in conspectu Domini: Et peccatum matris eius non deleatur.

H Iudas maledicitur, ut in Iuda Iudei maledicantur. Peccauerunt Iudei in deserto, sed Deus illis dimisit, nunc precatur, ut illis reputetur quod tunc peccarunt, tanquam nouum scelus, in interitum. C Peccatum matris: est nota proteruitas synagoge,  que prophetas occidit: et ex illa parte genitrix proditoris dicta est, quia innocentium sanguinem fudit: non ex illa parte eius mater dicitur, qua uiros sanctos protulit, sed qua  sanguinem fudit: in qua parte eam Iudas ut filius imitatus est.


14 Fiant contra Dominum semper. Et dispereat de terra memoria eorum: Pro eo quod non est recordatus facere misericordiam.

C Fiunt ergo peccatores contra Dominum semper, quando de regno eius alienati, et ab eo diuisi, in gehennam mittendi sunt, nam cum ille sit eterna beatitudo, contra ipsum dicuntur fieri, qui perenni ultione damnantur. Disperit autem memoria eorum de terra uiuentium: qui in beata patria non uidentur,  nec ullam ulterius misericordiam consequuntur. Pro eo quod non est, etc. Dicit causam ultionis iustissime: quoniam pietatem non potest inuenire, qui eam aliis contemnit impendere, per singularem uero numerum, non ipsum Iudam solum, sed totum populum in Iude delicto unum debemus accipere.


15 Et persecutus est hominem inopem et mendicum: Et compunctum corde mortificare.

C More autem suo pauperem se Dominus et mendicum esse memorat: mendicus de nostro, diues de suo. H Compunctum corde: ut in Euangelio: Tristis est anima mea usque ad mortem . Aliter: hoc dolebat, quia eum persequentes nolebant penitentiam agere. A C uel, quia compunctio proprio de peccatis est, de Christi membris accipitur:  ut Stephano et Paulo et aliis quos Iudei persecuti sunt in Christo.


16 Et dilexit maledictionem, et ueniet ei: Et noluit benedictionem, et elongabitur ab eo.

C Adhuc de perfido populo dicit: quia dicit: quia dilexit maledictionem, quando ait: Sanguis eius super nos et super filios nostros . Noluit benedictionem: quando ab illuminato dictum est illis, Nunquid et uos uultis discipuli eius fieri?  At illi  dicebant, Tu sis discipulus eius, nos autem Moysi. Quo dicto, prolongata est ab eis benedictio, quando illis derelictis uenit ad gentium fidem.


17 Et induit maledictionem sicut uestimentum: et intrauit sicut aqua in interiora eius.  Et sicut oleum in ossibus eius.

C Induit se predictus populus maledictione sicut uestimento: quando, instigante diabolo, consensum prebuit, ut Dominum Pontio Pilato tradere maluisset. Ibi enim indutus est quasi onere uestis: ubi tali uoluntate se inuoluit. Intrauit uero sicut aqua maledictio: quando deliberauit facere, quod ei fuerat iniquissima inspiratione suggestum, quando enim aqua uisceribus infirmis recipitur, semper ingreditur ad nocendum. Oleum hic significat delectationem facinoris: unde et tertio influxit iniquitas in ossa ut oleum, quando effectum rei inaudita peruersitate compleuit, ut iam non in interiora solum carnis, sed etiam ossium uenerit.


18 Fiat ei sicut uestimentum quo operitur: Et sicut zona qua semper precingitur.

C Supra dixit induit, quod pertinet ad tunicam: nunc dicit operitur, quod uidetur pallio conuenire. Geminata enim uestis significat onera ingentium peccatorum. Et sicut zona qua semper precingitur. qua similitudine dicit, sic peccatis illigantibus fuisse istum populum constrictum, ut nunquam a suis oneribus obstinationis perfidia grauatus experetur. Iste uestes sunt, que peccatoribus ardere faciunt, non calere: que in flammam mittunt, non a frigore defendunt.


19 Hoc opus eorum qui detrahunt mihi apud Dominum: Et qui loquuntur mala aduersus animam meam.

 C Hunc uersum non solum contra Iudeos, sed et contra omnes perfidos debemus accipere. Detrahunt enim Filio apud Patrem Ariani, qui eum minorem esse dicunt. Loquuntur et mala aduersus animam Domini Apollinariste, qui dicunt eius deitatem carnem solam hominis suscepisse non animam.


20 Et tu, Domine, Domine, fac mecum propter nomen tuum: Quia suauis est misericordia tua.

C Et tu, Domine: hoc est: si Iudas tradidit, si Iudeus crucifixit: tu fac misericordiam, ut contra illa que facta sunt resurrectio gloriosa proueniat. Siue ideo dicit mecum: quia omnia que facit Pater operatur et Filius. Suauis est enim misericordia in uasis misericordie , quam misericordiam  in istis uasis simul facit Pater et Filius et Spiritus sanctus: uel suauis, in carnis assumptione.


21 Libera me quia egenus et pauper ego sum: Et cor meum conturbatum est intra me.

C Libera me, in passione seuissima Iudeorum. Egenum et pauperem se dicit ex humilitate carnis. Cor conturbatum est, sicut ipse professus est: Tristis est anima mea usque ad mortem .


22 Sicut umbra cum declinat ablatus sum: Et excussus sum sicut locusta.

C Hic uelocitatem persecutionis ostendit: quoniam tanta celeritate de medio discipulorum raptus est, quanta uelocitate solet umbra noctis discedere, ueniente solis lumine. Excussus sicut locusta: que manus apprehendentis euitans, quibusdam saltibus  euolat. H C Sic Christus a persecutionibus crebris fugiens, loca uidebatur diuersa mutare, ne zelum suum populus impleret, antequam ipse mori uoluisset.


23 Genua mea infirmata sunt a ieiunio: Et caro mea immutata est propter oleum.

A Genua fortes uidentur mihi in Ecclesia, ut fuerunt apostoli. Ergo, C infirmata sunt genua: quando apostoli eius in passione sunt dispersi. Quid enim potuit esse infirmius, quam ut Petrus negaret, et reliqua turba fidelium latuisset? H Oleum hic imago est claritatis Dei. C Siue gratia diuina, que carnis infirmitatem in gloriam immortalitatis commutauit. A Oleum illud est plenitudo gratie in Christo: que mortuam humanam naturam in gloriam resurrectionis mutauit.


24 Ego factus sum opprobrium illis: uiderunt me et mouerunt capita sua.

C Factus est Christus in opprobrium Iudeorum dicentium: uah qui destruis templum Dei , et cetera, que insanis mentibus uidebantur opprobria: sed ipsa fuerunt que nobis probata sunt conferre medicinam. Mouerunt capita: ad consuetudinem pertinet nimis irascentium, quia illi turbulenta capitis commotione minantur.


25 Adiuua me, Domine Deus meus: Saluum me fac secundum misericordiam tuam.

C Adiuuari se petit suscepta infirmitas. H C Ipse enim misericordiam petit, qui et auxilium tribuit: rogat ut homo, prestat ut Deus: petit ergo resurrectionem corporis.


26 Et sciant quia manus tua hec: Et tu, Domine, fecisti eam.

H Et sciant, id est intelligant Iudei: quoniam non ipsi preualuerunt in Christo, sed sua et Patris uoluntas erat, ut sustineret crucem pro nobis, quia manus tua hec. C Id est potestas tua, et subaudiendum operata est hec. H uel manus tua hec est, scilicet in passione mea et resurrectione. A Et hoc sciant postea credentes in me: qui nunc persequuntur me.


27 Maledicent illi et tu benedices: qui insurgunt in me confundantur: Seruus autem tuus letabitur.

C Maledicent illi: scilicet qui mouentes capita  transeuntes blasphemabant eum. Pater Filium benedixit, cum ait: Et clarificaui et iterum clarificabo . Insurrexerunt Iudei aduersus Dominum, ut eum neci traderent. Confusi sunt: quando resurrectionis eius miracula cognouerunt. Seruus: secundum hominem, ut Isaias ait: Ecce seruus meus, suscipiam eum . H Maledicent illi: usque hodie hoc fit illi maledicunt in synagoga; Christus benedicit in Ecclesia.


28 Induantur qui detrahunt mihi pudore: Et operiantur sicut diploide confusione sua.

H C Induantur pudore detractores: hoc est ut intelligant errorem et confundantur pudore, et inde incipiant uenire ad penitentiam. Qui enim pudore induitur, prope est saluti: si quis enim uere confunditur,  incipit penitere. H A C Diplois: genus est pallii, scilicet duplex pallium. C Petit ergo, ut utriusque legis intelligentia uestiantur, qui nunc utroque  nudati sunt. Confessio enim Iudeorum est, legem non intelligere, que toties Saluatorem precinuit aduenire. Siue diploide, id est duplici confusione, scilicet ante Deum et homines.


29 Confitebor Domino nimis in ore meo: Et in medio multorum laudabo eum.

C Hoc dicitur a parte membrorum: quoniam post resurrectionem sancta Dei Ecclesia, toto orbe diffusa, Deum deprecatur et ore et confessione. In medio multorum: ipsam quoque Ecclesiam designat, que, circumpositis adhuc perfidis, non desinit  Deo confiteri. A Nimis dici solet  quod plus est quam debet. Cui contrarium est parum: quod minus est quam debet. Sed nimis, Grece agan dicitur. Iste autem uersus, agan non habet, sed habet aian: quod quandoque ualde, quandoque nimis, quidam nostri interpretati sunt, sed nimis pro eo quod est ualde intelligatur: unde et translatio Hebrea non habet nimis sed uehementer.


30 Qui astitit a dextris pauperis: Ut saluam faceret a persequentibus animam meam.

C Dicit sibi astitisse Patrem a dextris: quia peccata non habuit, sed et fidelibus assistit, cum delicta  remiserit. Salua facta est a persequentibus anima eius: quando persecutorum nequitiis nulla prauitate consensit.



ORATIO EX PSAL. CuIII.

Unice miserationis, Deus, maledictioni subiacere qui dignatus es ut nos a maledicto legis erueres, quesumus, ut facias nobiscum misericordiam propter nomen tuum, et digneris nos a persequentibus uitiis et a malorum obtrectationibus liberare. Qui uiuis et regnas, etc.



PSALMUS CIX



ARGUMENTUM PSAL. CIX.

C Psalmus hic de incarnatione Domini, et de eius deitate plenissime breuiterque decantat.


 TT. Psalmus Dauid.


1 Dixit Dominus Domino meo: Sede a dextris meis.

C Sanctissimus Propheta, in secretum euectus altissime contemplationis, in primo uersu naturam deitatis ostendit simul et humanitatis. Cum dicit, Dixit Dominus: naturam deitatis ostendit. Domino meo: de ceterno Filio dixit, qui Dominus Dauid et filius dicitur, quia ex semine eius ortus est. Sede a dextris meis: uictori Filio, et per incarnationem totius mundi triumphatori, confessus offertur: ut per hunc situm, suscepte humanitatis gloria declaretur. H Ideo autem dicit dexteram Filio datam: ne uideatur maior qui iubet et dicit Sede, quam ille cui iubetur.


2 Donec ponam inimicos tuos: Scabellum pedum tuorum.

C Scabellum dictum est quod scandatur, id est ascendatur. Donec: finitum est pro infinito positum, est enim usus Scripture, illud uerbum et pro breui tempore dicere, et pro eternitate depromere. Pedes autem Domini eternam eius stabilitatem significat, his enim pedibus inimici illi subiiciuntur, qui, derelictis uitiorum peccatis, ad Dominum se conuertunt, et tanquam scabellum pedibus, ita eius predicationibus se subdunt.


3 uirgam uirtutis tue emittet Dominus ex Sion Dominare in medio inimicorum tuorum.

C uirga uirtutis: est sceptrum regie potestatis, qua sustentat fideles et affligit incredulos. Tue dixit:  quia potestas illi deitatis sue propria est et ceterna. Hanc emittit Dominus ex Sion: qui est utique omnipotens Pater, Dominus autem ex Sion dicitur et Filius. Tunc autem dominatur, quando ad ipsum delinquentium turba conuertitur. H Dominare dixit: non dixit interfice inimicos, sed dominare, id est, fac qui inimici et alieni erant, tui esse incipiant, id est, dignare esse Dominus inimicorum tuorum.


4 Tecum principium in die uirtutis tue in splendoribus sanctorum: Ex utero ante luciferum genui te.

C Hic omnipotens Pater de omnipotenti Filio dicit, Tecum principium. Pater enim principium est, et Filius principium: uerum non duo principia, sed  sicut unus Deus, ita unum est principium. In die: eternitatem significat, ibi unus est dies, ubi iam a beatis claritas diuina conspicitur. Splendores autem sunt sanctorum: quando in resurrectione lucebunt sicut angeli Dei. Ex utero dicit Pater Filium, id est, ex arcano substantie mee, ex ipsa scilicet deitate. H Cum uero dicit, ante luciferum: unam creaturam nominat, et omnes creaturas indicat eum precedere. Non etiam Pater potuit se aliter Patrem esse indicare, nisi humanis uerbis loqueretur, Genui te, et ex utero. Quod autem dicit, ex utero, nulli scandalum faciat, Pater enim uterum non habet: sed non potest se aliter indicare Patrem, nisi hominis uerbis locutus fuerit: ut contra Arium non creatura, que manu fit, Christus credatur: sed Dei naturalis  Filius, qui ex utero nascitur, non adoptiuus.


5 Iurauit Dominus et non penitebit eum: Tu es sacerdos in eternum secundum ordinem Melchisedech.

H C Cum enim iurauit Dominus, non ei qui ante luciferum genitus est, sed ei iurat, qui post luciferum natus ex uirgine est. Nec penitebit eum; C Quoniam de tanta ac tali dispensatione, cuncta gauisa sunt. Tu es sacerdos: hoc Christo ueraciter aptari decet, qui corpus ac sanguinem suum, in panis ac uini erogatione, salubriter nobis consecrauit. Sacerdos proprie dicitur Christus, qui semel se pro nobis immolandum obtulit . Solus etiam Deus licite iurat, quia solus potest exhibere quod promittit: homo non potest nisi Deo adiuuante.


6 Dominus a dextris tuis: Confregit in die ire sue reges.

C H Dominus a dextris tuis. Dicitur in principio, Sede a dextris meis: si ipse ad dexteram Patris sedet, quomodo rursum Pater sedet ad dexteram Filii? C Quod ideo dictum est, ut cum hec uicissitudo equalis ponitur, maius hic aut minus aliquid, nullo modo sentiatur. H Id est quod equalis Filio Pater ostendatur. C Reges: illos significat, qui in unum conuenerunt aduersus Christum: hos confregit, quando eorum superbiam prostrauit.


7 Iudicabit in nationibus implebit ruinas: Conquassabit capita in terra multorum.

C Iudicare nationes perhibet, propter peccata communia. Implet autem ruinas: quando de cordibus  humanis facit peccata corruere, et emendatione saluberrima disperire. Capita quassabit: illorum utique qui caput non habent Christum, sed diabolum: cum fuerint correcti, capite suo sine dubitatione quassantur. Terra multorum est, que peccatores abundanter enutrit. H uel multorum dicit: quo ad uindictam damnationis, non omnium  sed multorum dixit: si enim omnium dixisset, nemo uitam speraret.


8 De torrente in uia bibet: Propterea exaltabit caput.

C Torrens fuit turbulenta persecutio Iudeorum, de qua Dominus Christus bibit in uia, id est in hac uita, dum eam in corpore pertulit. Exaltabit caput. H Id est qui se humiliauerat, ipse non alius exaltauit  sibi caput, qui est omnium caput.



ORATIO EX PSAL. CIX.

Ante luciferum genite, qui es principium totius creature, rogamus et quesumus, ut sicut sanctis pedibus tuis inimicos ad dexteram Patris residens subiecisti, ita nos tuis officiis dignos habeas ablata damnatione peccati. Qui uiuis et regnas, etc.



PSALMUS CX.



ARGUMENTUM PSAL. CX.

C Congregatio iustorum undique collecta confiteri ac laudare Deum se dicit.


TT. Alleluia.

C Quamuis hoc nomen laudis alleluia, generale  esse uideatur: tamen ibi maxime apponitur, ubi magna exsultatione gaudetur.


1 Confitebor ÷ tibi .. Domine, in toto corde meo: In consilio iustorum et congregatione.

C Confitentur et qui peccata deplorant, et qui Christo gratias referunt: sed illud in lacrymis, istud in gaudio est. Hic autem profusa letitia exsultat populus fidelis, quamdam imaginem futuri seculi designans, ubi laudes Domini semper deuota mente concelebrant, ubi et uerba et iste uoces continue sunt. Consilium iustorum est, A quod iusti consulunt. Iusti autem consulunt, Deum laudare, et illi seruire pro eternis bonis, laudat ergo et confitetur in consilio iustorum, qui non temere, sed ex ratione et deliberatione sancta, pro eternis laudat,  sicut omnes iusti faciunt. Congregatio uero: est corona beata de diuersis partibus mundi adunata.


2 Magna opera Domini: Exquisita in omnes uoluntates eius.

H Magna opera Domini: rectos dicit, qui ante peccatores erant. C Quid enim magnificentius quam de impio facere iustum, de hoste filium? Exquisita, id est singulariter exacta, cui simile nichil potest reperiri. Sinit enim et diabolum seuire, ut ex iniquitate illius, fidelissimos sibi seruos inueniat. Ita et in omnibus fit secundum omnes uoluntates eius exquisitissime, ut in singulis uel melius etiam cogitari aliquid non possit.


3 Confessio et magnificentia opus eius ...  Et iustitia eius manet in seculum ÷ seculi:

C Confessio, id est, laus et gloria et magnificentia opus eius. Laudabilia enim sunt ualde et decora, que Dominus fecit. Iustitia eius manet in seculum seculi, cum peccatoribus dicit: Ite in ignem eternum ; uel quando fideles uocauerit: uenite, benedicti ; sic in utraque parte, iustitia Dei perpetua et incommutabilis perseuerat.


4 Memoriam fecit mirabilium suorum misericors et miserator Dominus: Escam dedit timentibus se.

Memoriam ergo fecit mirabilium, quando plurima noua mirabilia et inusitata monstrauit. Misericors, naturam eius pietatis ostendit; miserator, cum in aduentu suo humano generi larga pietate subuenit;  dedit escam, cibum utique spiritalem, quis enim escam communem putet fidelibus ad premium datam, que et peccatoribus passim cognoscitur attributa? H Escam ergo dedit, id est, panem qui de celo descendit.


5 Memor erit in seculum testamenti sui: uirtutem operum suorum annuntiabit populo suo.

C In seculum, eternitatem significat, quia uerba testamenti sui, solidissima ueritate custodit, quia sicut in ueteri Testamento Christus promissus est, ita in Nouo uenit. uirtus operum fuit, quam in Euangelio dicit: Ceci uident, surdi audiunt, leprosi mundantur, mortui resurgunt . Illam uirtutem annuntiauit populo suo Christiano, ut ex ea intelligant  eum esse Deum credentes, et causa sequitur.


6 Ut det illis hereditatem gentium: Opera manuum eius ueritas et iudicium.

C Dedit autem eis, id est populo Christiano, hereditatem gentium: quando Ecclesiam de cunctis nationibus uiuis lapidibus fabricauit. Opus eius ueritas et iudicium; ueritas, quod fidelibus promissa restituit; iudicium, quod impiis minatur futura que debentur malis supplicia.


7 Fidelia omnia mandata eius. Confirmata in seculum seculi. Facta in ueritate et equitate.

C Fidelia eius mandata sunt, quoniam nullo mendacio dicta uariantur, sed firmiter nos custodiunt,  cum ea custodire Dei auxilio festinamas. Confirmata, nescit enim sermo titubare, quem ueritas loquitur. Facta dixit esse in ueritate, quia dicta complentur, et equitate, quoniam pondere iustitie proferuntur; habent enim omnia mandata eius et ueritatem et equitatem iustitie.


8 Redemptionem misit Dominus populo suo. Mandauit in eternum testamentum suum.

C Misit enim Filium Pater ad redimendum genus humanum. Mandauit in eternum, mandare dicimus, absentibus uerba per medias destinare personas. Quod factum constat, quando testamentum nouum per apostolos transmisit ad gentes, ut usque in eternum a successoribus predicaretur; non enim ei succedit aliud testamentum sicut ueteri nouum successit.  Merito ergo eternum dicitur, quod nullo alio indigere cognoscitur.


9 Sanctum et terribile nomen eius. Initium sapientie timor Domini.

C Sanctum, nomen pertinet ad incarnationem sicut ait: Custodi animam meam quoniam sanctus sum . Terribile, ad omnipotentiam deitatis. Hec duo coniuncta sunt, ne nos aut solus amor negligentes reddat, aut tantus timor desperatos efficiat. Quid uero sit timor ostendit, scilicet initium sapientie.


10 Intellectus bonus omnibus facientibus eum: Laudatio eius manet in seculum ÷ seculi ...

C Iste ergo intellectus bonus, id est, uerus et salutaris, qui in timore Domini probatur intentus;  utilis atque fructuosus est, quoniam inde nascitur quod ad perennem gloriam perducere probatur. Laudatio eius digna est, quia peccatores liberat hic, et in futuro coronat; laudatio uero eius non clauditur termino, quia nec finem habere potest beneficium datum. H C Merito ergo in titulo alleluia scriptum est, quia et laudem Dei fecit initium, et in eius laude finitus est psalmus.



ORATIO EX PSAL. CX.

Sanctorum omnium gloriosa confessio, tribue nobis timorem nominis tui , ut tuorum admisti conciliis, misericordie tue dapibus saginemur. Per Dominum nostrum Iesum, etc.



PSALMUS CXI.



ARGUMENTUM PSAL. CXI.

C Propheta loquitur de beatitudine iusti, et de incarnatione Christi, atque damnatione impiorum.


TT. Alleluia ÷ conuersionis Aggei et Zacarie ...

C Ideo huic titulo conuersionis, seu reuersionis Aggei et Zacarie intexitur, quia sicut illi, a Babylonica captiuitate reuersi, templum Domini reparari uidentes, laudes Domini magna profuderunt exsultatione, ita post peccatorum absolutionem, a captiuitate diaboli reuersi in Dei gratiam, perfectissima debeant Christiani alacritate cantare. Ostendit enim psalmus iste, post liberationem delictorum, quanta sint bona fidelium et que retributio peccatorum.


1 Beatus uir qui timet Dominum: In mandatis eius uolet nimis.

H Nondum dicit, beatus uir qui diligit Dominum; uirorum enim est incipientium timere Deum; perfectorum autem, diligere. In mandatis eius uolet nimis, qui enim timet Dominum, et qui beatus est, mandata ipsius libenter custodit et facit. Sed uide quia etiam non dixit, mandata eius facit, sed uolet nimis. Multi enim etiam faciunt mandata, sed timore pene, non uoluntatis cupiditate. Beatus autem etiam uult ea, et cupit ea facere.


2 Potens in terra erit semen eius: Generatio rectorum benedicetur.

C Queramus autem, in qua terra iusti potentes dicantur effici, quia hic probantur esse derisui. In illa,  scilicet in qua cum. Domino regnaturi sunt sancti. Semen uero, opera significat bona, que hic uelut semina iaciuntur, ut fructus future messis adolescat. Generatio quoque rectorum, non est ista carnis, sed illa que imitatione iustorum, per similitudinem operum noscitur esse propagata.


3 Gloria et diuitie in domo eius: Et iustitia eius manet in seculum ÷ seculi ...

C Beati domus, est mentis secretum, ubi diuitias sanctas et gloriam perpetuam reponit, quisquis Domini precepta compleuerit. Iustitia autem hominis dicitur, que Domino largiente prestatur, et ne aliquis se existimaret Dei precepta seruando fieri temporaliter beatum, addidit, manet in seculum seculi.  Causam uero istius beatitudinis subdit: Exortum est, etc.


4 Exortum est in tenebris lumen rectis: Misericors et miserator et iustus.

C uenit enim lux, que superat omnem lucem, et ut gratior esset ista lux, addidit in tenebris, sed intus sunt in corde iste tenebre, ubi sol mundanus non potest accedere, quas illud lumen expulit quod mortem uicit. Misericors, scilicet his qui confitentur ei; qui uero contemnunt, ipsum iustum iudicem sustinebunt.


5 Iocundus homo qui miseretur et commodat: disponet sermones suos in iudicio: Quia in eternum non commouebitur.

C Iocundus homo hic dicitur, non tam hominibus  acceptus, quam Deo gratus. Qui miseretur, id est, qui egentibus bona sua tribuit. Commodare autem uidetur, quando dat homo temporalia et recepturus est eterna. Disponet, uero dicit, id est tranquillo animo iudicabit: quomodo talentum sibi a Domino traditum duplicet. Ipse ergo disponit sermones suos, qui se bona Dei geminasse probauerit, dicens: Domine, quinque talenta tradidisti mihi . Non commouebitur, id est a gloria Domini nullatenus separabitur. H C Disponit etiam sermones in iudicio, qui diuinas Scripturas predicat discrete, ut non proiiciat margaritas ante porcos , nec bonis que capere possunt tacendo subtrahat.


6 In memoria eterna erit iustus: Ab auditione mala non timebit.

 C In memoria eterna erit iustus, quia uocatur ad premium, impiis enim dicitur: Nescio uos. Ab illo auditu malo non timebit, quem audituri sunt impii: Ite in ignem eternum; malus enim illis ille auditus uidetur, qui iusta seueritate puniendi sunt.


7 Paratum cor eius sperare in Domino: Confirmatum est cor eius: non commouebitur Donec despiciat inimicos suos.

C Cor enim hic positum est pro affectu recte mentis. Confirmatum est ergo cor iusti, cum nulla seculi felicitate mollescit. Donec despiciat inimicos, id est in illa futura iudicatione despecti sunt omnimodo aduersarii, qui hic despexerunt iustos. In hoc enim mundo Deus patitur iustos suos uidere inimicos suos potentes esse, ut ibi eos  possint humiliatos aspicere. H uel inimicos, id est peccata, hereticos, diabolum et potestates eius, peccatores, scilicet despiciet.


8 Dispersit dedit pauperibus: Iustitia eius manet in seculum ÷ seculi ..: Cornu eius exaltabitur in gloria.

C Dispersit, hec sententia pertinet ad illud preceptum: uade et uende omnia et da pauperibus . Qui hec fecerit, iustitiam operatur, quia Domini precepta compleuit. H Et ista manet in seculum seculi, id est opera ipsa permanent. C uel quia premium eorum eternaliter manet, dicuntur manere in seculum seculi. H Cornu eius, id est, regnum ipsius exaltabitur in gloria, quia cum Domino  semper regnabit. C Cornu enim pro potestate ponitur, siue pro regno, sicut dicit Daniel: Quatuor autem cornua, quatuor regna sunt.


9 Peccator uidebit et irascetur: dentibus suis fremet et tabescet. Desiderium peccatorum peribit.

C uidebit peccator in die iudicii remunerare Dominum electos suos. Tuncque irascetur, quoniam pro sua malignitate punitur, fremet quoque et se iam mordet suis dentibus atque se proprio dolore castigat, exigens a se cruciatus, quos hic cogebat sustinere innoxios; et tabescet, in perditione sua, et peccatorum desideria succisa marcescent.



ORATIO EX PSAL. CXI.

Lumen perpetuum rectorum cordium, Deus, concede  nobis diligere, tua gloria iocundari, et sic dispergere in hoc seculo ut caueamus auditum asperum in futuro. Per Dominum nostrum Iesum Christum, etc.



PSALMUS CXII.



ARGUMENTUM PSAL. CXII.

C Propheta monet deuotos ut laudes Deo iugiter a cunctis mundi partibus dicant.


TT. Alleluia.

C Ecce uerba tituli sui subsequens psalmus exponit, nam cum sit, alleluia, laudate Dominum, ita et ipse facit initium, ut suo initio exponat titulum H Et hic psalmus docet, ut, deposita ueteri malitia , tanquam modo geniti infantes in Dei  laudibus gloriemur.


1 Laudate, pueri, Dominum: Laudate nomen Domini.

C Pueri, dicti sunt omnes fideles innocentes, a puritate mentis atque a simplicitate cordis; non enim hic etas est electa, sed puritas. Laudat nomen Domini, qui uirtutes eius sancta predicatione concelebrat, Dominum uero laudat, qui cum probabili actione commendat.


2 Sit nomen Domini benedictum: Ex hoc nunc et usque in seculum.

H Sit nomen Domini benedictum, benedictum fuit ante, tantum in una gente Iudeorum, quia illi tantum benedicebant et credebant, sed modo in omnibus  gentibus creditur et benedicitur; ex hoc, scilicet tempore quo credere ceperunt; nunc, id est in presenti, in seculum, hoc est sine fine.


3 A solis ortu usque ad occasum: Laudabile nomen Domini.

C A solis ortu, per cursum enim solis hic declaratus est totus mundus, et quasi per quamdam lineam significatus est mundus, qui designat Ecclesiam, in qua per totum mundum preconia Christi personare monstrat debere fideles.


4 Excelsus super omnes gentes Dominus: Et super celos gloria eius.

C Excelsus super omnes gentes, id est, super homines carnales. Celos uero spiritales debemus accipere, ut supra omnes creaturas Altissimus sentiatur,  qui cunctarum rerum conditor esse dignoscitur.


5 Quis sicut Dominus Deus noster qui in altis habitat: Et humilia respicit in celo et in terra?

Quis sicut Dominus, H C Ac si dicat, nullus talis. Qui habitat in celis, H id est in sanctis. Et humilia respicit, ut ipse dixit: Super quem requiescit Spiritus meus, nisi super humilem? In celo et in terra, C sic in celo et in terra humilitas Deo placita reperitur, sicut superbia probatur exosa , ubi ergo elati credunt locum habere superbiam, cum celum et terram ab humilitate uideant occupatam?


6 Suscitans a terra inopem: Et de stercore erigens pauperem.

C Hoc beneficium non soli sibi inopes et pauperes uindicent, nam de stercore et paupertate erigitur, quisquis de hac labe corporis per Dei gratiam subleuatur. Rex denique mundanus inops est munerum Dei, et in stercore uoluitur, cui carnis uitia dominantur.


7 Ut collocet eum cum principibus. Cum principibus populi sui.

C Principes autem populi sunt patriarche et prophete, apostoli et quicunque Deo probabili conuersatione placuerunt; ibi enim collocabitur paupert et inops Christi. Addit populi sui, quod significat Ecclesiam. Non autem principatum hic honorem, hominum  suffragatione conquisitum, intelligas, sed illum qui Domino largiente prestatur, qui humilitate altus est.


8 Qui habitare facit sterilem in domo: Matrem filiorum letantem.

C Fuit enim sterilis sancta Ecclesia ante aduentum sponsi sui, sed facta est mater leta filiorum, predicatione apostolorum, aqua et Spiritu sancto regenerans, quam Dominus in domo sua, H id est seipsa habitare facit. C Letantem de partu, scilicet et numerositate sanctorum.



ORATIO EX PSAL. CXII.

Laudantes benedictum nomen tuum, omnipotens Deus, rogamus, ut in sinu matris Ecclesie collocatos, caritatis tue facias stabilitate connecti. Per  Dominum nostrum Iesum Christum, etc.



PSALMUS CXIII.



ARGUMENTUM PSAL. CXIII.

C Memorat Propheta que beneficia Dominus Hebreis prestiterit et populo Christiano; et idola gentium uana esse demonstrat.


TT. Alleluia.

C Commemorat Propheta que beneficia Dominus Hebreis prestiterit; et idola gentium uana esse demonstrat, et exponit consequenter quantum sit uitalis et saluberrima religio Domini propriis cultoribus.


1 In exitu Isrel de Aegypto: Domus Iacob de populo barbaro.

 C Hic exitum illum debemus accipere, quando nos a peccatorum uinculis contingit exire. Tunc enim ab Aegyptiorum, id est tenebris ignorantie et turba demonum liberamur. Barbarus autem a barba et rure dictus est, quod nunquam in urbe uixerit, sed semper ut fera in agris habitasse noscatur. Domus autem Iacob efficimur, quando precepta Dei seruamus. H Iacob enim supplantator interpretatur, et nos primo debemus supplantare uitia, et confiteri ea, siue fidem Trinitatis, quod Iudas interpretatur.


2 Facta est Iudea sanctificatio eius Isrel potestas eius.

C Iudam dicimus non solum ad Hebreorum nationem, sed et ad omnes fideles posse respicere. uerus  enim Iudas Saluator est Dominus, in quo potestas Isrelitarum, id est, uidentium Deum noscitur perpetua esse. Itaque qui eum circumciso corde sequuntur, Isrel appellantur ueraciter. Isrel enim uir uidens Deum interpretatur, A uel uerius uidens Deum.


3 Mare uidit et fugit: Iordanis conuersus est retrorsum.

C Mare, id est gentilitas, uidit sanctos supplantatores uitiorum, id est predicatores, et fugit, id est, non potuit resistere apostolis, quia Deus in illis erat. Iordanis interpretatur descensio eorum, scilicet baptizatorum, qui descendunt in baptismum, id est, humiliantur baptizati, illi conuersi sunt retrorsum, A scilicet ad Deum unde orti erant, et a quo per  peccata recesserunt. H Multi enim qui crediderunt, quando uiderunt martyres passos, conuersi sunt retrorsum, id est a gentilitate ad fidem, et factus est illis Deus ante quem post tergum posuerunt; et sic posteriorum peccatorum obliti, in ea que sunt ante extenderunt .


4 + Montes exsultauerunt ut arietes ..: Et colles sicut agni ouium.

C Montes, apostolos dicit qui exsultauerunt in operibus suis, tanquam arietis, id est predicatores, ad caulas Domini fidelem gregem ducentes. Colles dicti sunt a colendo, et significat mediocres ab apostolis conuersos, colentes Dominum in ueritate.


5 Quid est + tibi: mare quod fugisti? Et tu Iordanis quia conuersus es retrorsum?

 H Propheta semetipsum interrogat, et ipse respondet, ac si dicat: Quid tibi fuit gentilitas quod fugisti? et tu Iordanis, hoc est, et uobis Christianis quid fuit, quod conuersi fuistis retrorsum? scio quia uidistis sanctos predicatores et timuistis


6 + Montes exsultastis sicut arietes; Et colles sicut agni ouium?

H Exsultauerunt montes, id est, sancti predicatores, quando uiderunt illos conuersos, qui ante blasphemi fuerunt. Exsultauerunt arietes, id est, principes gregum, qui generant greges, id sunt apostoli, quorum unus ait: Filioli mei, quos iterum parturio ; et iterum ait: Per Euangelium uos genui .


7 A facie Domini mota est terra:  A facie Dei Iacob.

C Commota est terra, audite, conuersi, audite, fideles Christiani, commotionem istam, id est permutationem, que humane terre feliciter euenit, non tremore montium, sed prospera conuersione populorum, ut in culturam Dei conuersa, fixa permaneret. Et ista est competens utrisque uersibus precedentibus secuta responsio, quia uterque uersus quesitiue legendus est secundum Cassiodorum.


8 Qui conuertit petram in stagna aquarum: Et rupem in fontes aquarum.

C Petram, hic Iudeorum duritiam dicit, quam in sacra baptismatis stagna conuertit, cum eos ad religionem fecit uenire tranquillam. Rupes, hoc est arida  et dura corda gentilium, diuini eloquii manare fecit fontes irriguos.


9 Non nobis, Domine, non nobis: Sed nomini tuo da gloriam.

C Non nobis, Domine, nam cum bona largiatur immeritis, ipsius glorie probatur esse, non aliunde, quod concedit. Et est affectuosa et nimis uera petitio, ut propter nomen suum prestaret humano generi utilia, qui non poterat in peccatoribus inuenire merita ulla. Unde et subdit: Super etc., propter misericordiam et ueritatem da gloriam nomini tuo, et fac mirabilia.


10 Super misericordia tua et ueritate tua: Ne ÷ quando .. dicant gentes: Ubi est Deus eorum?

 C Misericordia est enim, cum miseris ac delinquentibus peccata demittit; ueritas, cum beatitudis promissa restituit. Ubi est Deus eorum? ita dicunt persecutores iustorum. Nam quoties martyres affliguntur, ipsa est uox tyrannorum. Ubi est Deus eorum? quasi non possit eripere, quos ut coronet, tormenta patitur sustinere. Et propter hoc etiam fecit Deus mirabilia in filiis Isrel, ut non dicerent gentes: Ubi est Deus eorum?


11 Deus autem noster in celo: Omnia quecunque uoluit fecit. Diapsalma.

C Contra dementium uerba, qui dicunt: Ubi est Deus tuus, ueracissima infertur scientia, Deum nostrum esse in celo, et omnia quecunque uult, in celo et in terra perficere posse.


12 Simulacra gentium argentum et aurum: Opera manuum hominum.

H Simulacrum ideo dicitur, quia ad similitudinem alicuius hominis fabricatur. C Nam licet inueniantur enea et lignea simulacra, tamen illud elegit utilius, quod gentilitas iudicabat reuerentius adorandum, ut erubescerent colere uiliora, quorum et pretiosa probantur irrisa.


13 Os habent et non loquentur: Oculos habent et non uidebunt.

C Os habent, uerissime his uersibus notati et irrisi sunt idolorum cultores. Nam quid rogo, opus fuit illis os, qui loqui non poterant, quid oculi, qui nichil ualebant conspicere? et alia membra, quibus exercere nullum opus ualebant, quid proderant?


14 Aures habent et non audient: Nares habent et non odorabunt.

C Quid etiam auris profuit illi, qui non erat auditurus? quid naris, qui nullatenus fragrantia sentiebat? Nares a gnaritate dicte sunt, quod nos faciant odoratus agnoscere.


15 Manus habent et non palpabunt. Pedes habent et non ambulabunt: Non clamabunt in gutture suo.

C Quid quoque prosunt manus illi, qui res palpabiles ignorabat? quid pes, qui se mouere non poterat? Additur irrisio, non clamabunt, quia bestie et muta animalia uoces habent, sed confusus clamor istorum est. Ista autem simulacra, nec humanum et  articulatum clamorem, nec confusum, ut bestie habent.


16 Similes illis fiant qui faciunt ea: Et omnes qui confidunt in eis.

C Similes illis fiunt qui decreuerunt talia sequi: insensibilia sequuntur et insensibiles facti sunt. Quisquis enim sequitur prauos mores alterius, in illis confusus male obligatur. Cultores igitur et eorum fabricatores pari culpa constringuntur. Similis enim est iniquitas, alios suis operibus decipere et culturis se pessimis obligare.


17 ÷ Domus .. Isrel sperauit in Domino: Adiutor eorum et protector eorum est.

C Domus Isrel, ecclesiam significat, que mente uidet Deum. Adiutor, quia carne laborantes in hoc  mundo, in quantum utile nouit, adiuuat. Protector, quoniam animas sanctas nulla sinit diabolica fraude subuerti.


18 Domus Aaron sperauit in Domino: Adiutor eorum et protector eorum est.

C Domus quoque Aaron, Christi fideles sunt, quia fecit nos regnum et sacerdotes Deo et Patri suo ; et iterum: uos autem genus electum, regale sacerdotium . Quia Aaron in populo Iudeorum primus sacerdos electus est: Quod ergo prius generaliter dixit, hoc nunc de sacerdotibus decora iteratione retexuit, ut excelsus ordo pontificum speciali preconio laudaretur.


19 Qui timent Dominum sperauerunt in Domino: Adiutor eorum et protector eorum est.

 II Qui timent Dominum, omnes qui timent illum et amant et sperant in eum, uera protectione protegit, et defendit illos. C Exponit ergo quod superius dixit: domus Isrel et domus Aaron. Ipsi enim sunt qui timent Dominum, et sperant in eo, duo enim ista sunt, que beatos faciunt, quos etiam consequitur quod dixit ut eis et adiutor sit Dominus et protector.


20 Dominus memor fuit nostri: Et benedixit ÷ nobis .. Diapsalma.

C Cum dicit memor fuit nostri, gratiam diuine pietatis ostendit, quoniam Filium suum incarnari misit, qui ideo uenit, ut errantes populos doceret, et conuersos sua benedictione saluaret. H Memor ergo fuit nostri, cum nos liberauit, et Filium misit, et  benedixit nos omni benedictione spiritali.


21 Benedixit domui Isrel: Benedixit domui Aaron.

C Benedixit domui Isrel de sancta Maria uirgine nascendo. Benedixit domui Aaron, sacerdotii honore precinctus, ut de ipso in alio psalmo dictum est? Tu es sacerdos in eternum secundum ordinem Melchisedech .


22 Benedixit ÷ omnibus .. qui timent Dominum: Pusillis cum maioribus.

C Benedixit omnibus, hoc fecit in piscatoribus, hoc in regibus. Nec ullum genus hominum ei credens probatur exceptum, quod sit ab eius munere alienum. Post speciales ergo benedictiones, ad generales  hic descendit, ubi simul omnes benedicuntur. H Pusilli, id est inferiores merito, maiores quoque merito benedicuntur.


23 Adiiciat Dominus super uos: + Super uos .. et super filios uestros.

C Adiiciat, siue benedictionem, seu adiiciat numero nostro populos fideles, quod et in nostris temporibus facit, et usque in finem seculi non desinit operari, quousque omnes fideles, in unum gregem collecti, simul gaudeant. H uel adiiciat alios predicatores suos super uos, quia primitus pauci fuerunt, postea multi facti sunt.


24 Benedicti uos a Domino. Qui fecit celum et terram.

 H C Benedicti uos, scilicet iusti et sancti, Domino. C uide genus benedictionis; Domino posuit, quia ipsa est perfecta benedictio, non sibi preparati sed Domino, unde futura beatitudo prouenire potest. Per celum et terram, pusillos et maiores significat.


25 Celum celi a Domino: Terram autem dedit filiis hominum.

H Celum altius apostolos signat, quia ab ipso Christo audierunt predicationem, et illuminationem Spiritus sancti acceperunt. Celum iterum sunt successores apostolorum, quos illi predicauerunt. Terra simplices significat, qui terreni erant, lacte nutriti, non adhuc solido cibo . C Celum autem dictum est, quod intra se celet uniuersa.


26 Non mortui laudabunt te, Domine:  Neque omnes qui descendunt in infernum.

C Non mortui: hoc sunt peccatores, peccator enim cum uenerit in profundum malorum contemnit. Neque omnes  laudabunt nomen Domini.


27 Sed nos ÷ qui uiuimus .. benedicimus Domino: Ex hoc nunc et usque in seculum.

C uiuorum enim est Dominus siue Deus, ut in Euangelio legitur, non mortuorum . uiuorum uero accipiendum est, non ista uita uiuentium communi bonis malisque, sed illa de qua dicitur, Placebo Domino in regione uiuorum . H Nos enim fideles qui uiuimus, id est qui fidem rectam tenemus et opera habemus, laudamus Dominum.  Ex hoc, scilicet, quo incepimus intelligere. Nunc, hoc est modo, usque in seculum, id est sine fine.



ORATIO EX PSAL. CXIII.

Ineffabile lumen Trinitas Deus, qui fluenta Iordanis aspectu luminis terruisti, presta, ut quos ablutos sacro baptismate renouasti, nunquam patiaris a uetitis simulacrorum idolis maculari. Qui uiuis et regnas, etc.



PSALMUS CXIu.



ARGUMENTUM PSAL. CXIu.

C Propheta, ostendens se de profunda fouea peccatorum esse liberatum, gratias agit Deo quoniam exauditum esse se cognoscit.


 TT. Alleluia.


1 Dilexi: quoniam exaudiet Dominus uocem orationis mee.

C Dauid non in amplitudine regni, aut mundi felicitate letus exsultat, sed gaudet orationem suam in angustiis a clementissimo Domino fuisse susceptam; quod sibi prodesse perpetue sentiebat. In eo ergo quod dicit: Dilexi, testatur se habuisse dilectionem Dei in corde. H Sed uide quod non dicit: Diligam, sed dilexi. Non promisit se facere, sed fecisse. Sed quare dilexit? quoniam exaudiet me in tribulationibus orantem. Nec dicit quoniam exaudiuit, sed quoniam exaudiet. Magna itaque fuit ista dilectio.


2 Quia inclinauit aurem suam mihi: Et in diebus meis inuocabo.

 C Auris, dicta est ab auditu quam merito ad nos inclinare, dicitur Deus, quia ut nos dignetur audire, nulla humana merita ad ipsum uidentur attingere: inclinauit autem aurem pietatis, quando incarnatus est. Et quia circa se uberem sensit pietatem, cum in multis tribulationis esset constitutus, in diebus suis se dicit inuocaturum; nostros enim dies illos dicimus, ubi propria iniquitate peccamus, et anxios dolores in prauis cogitationibus sustinemus.


3 Circumdederunt me dolores mortis: Et pericula inferni inuenerunt me.

H Dolores mortis, male cogitationes sunt. Pericula inferni, opera praua, que animam circumdantes peccare suadent. In primis enim dolor et parturitio;  hic autem, scilicet in operibus prauis, periculum est uicinum morti.


4 Tribulationem et dolorem inueni. ÷ Et .. nomen Domini inuocaui.

H Sanctus quisque non requiem sed tribulationem querit; nouit enim quoniam tribulatio patientiam operatur, patientia autem probationem, probatio autem spem, que non confundit . Et nomen Domini inuocaui. C Quo prestante, et dolor et tribulatio uincerentur celebriter. H Rem itaque nouam dicit: non dicit: Requiem inueni aut saturitatem, sed tribulationem. Quesiuit ergo tribulationem, non enim inuenitur, nisi quod queritur.


5 O Domine, libera animam meam. Misericors Dominus et iustus:  Et Deus noster miseretur.

C Cum dicit Propheta: libera animam meam, confitetur eam sine dubio esse semper captiuam. Misericors, quia inclinauit illi aurem suam, iustus, quoniam corripuit peccatorem ad ueniam requirendam. Miseretur, cum recipit filium quem flagellat .


6 Custodiens paruulos Dominus: Humiliatus sum et liberauit me.

C Paruuli sunt, qui certissime sibi uidentur exigui, sed Domini largitate grandescunt. Quos custodit eximius pastor, cum eos a rapacis lupi incursione defendit; quod facit quando eos humiliatos inuenit.


7 Conuertere, anima mea, in requiem tuam: Quia Dominus benefecit tibi.

C Cantet hoc populus deuotus, qui pretioso sanguine est redemptus, qui ad desideratam requiem peruenire Domini largitate promeruit, ideo animam suam hortatur Propheta, ut conuertatur ad Dominum, unde illi et tranquilla uenit requies, et abolitio peccatorum. Suam uero requiem dicit conscientie, que illi data est per gratiam, non meritorum compensatione possessa. Ideo addit, quia Dominus benefecit tibi. H Requies etiam nostra Christus est. Si quando in angustia fuerimus peccati, dicamus: Conuertere, anima mea, in requiem tuam.


8 Quia eripuit animam meam de morte: Oculos meos a lacrymis.  Pedes meos a lapsu.

C Nunc causas ponit cur dixerit quia Dominus benefecit tibi. Eripuit, beneficium diuine uirtutis ostendit. Quia nisi per eius potestatem, nullus ualuisset a morte perpetua liberari. Oculos meos a lacrymis. H id est, ploraui, ut rideam; luxi, ut in sempiternum gaudeam; qui enim in presenti non plorat, in futuro lacrymabitur. C Cum dicit a lapsu, ostendit lubricum et pronum esse peccatum, unde se credit ereptum. H C Illam autem ereptionem, a morte, a lacrymis, a lapsu, dicit Propheta prescientie uirtute, de futuro in regione uiuorum, hic enim non plene ab his eripimur.


9 Placebo Domino: In regione uiuorum.

 C Placebo, dixit, scilicet iam securus, quamuis enim et hic Domino placeant iusti, tamen insecuri; securi autem tunc iusti placebunt Domino, quando ulterius de peccatorum aduersitate nil metuent. In regione uiuorum, id est in congregatione sanctorum, ubi omnis uiuens reuera colligitur et a sorte morientium separatur.



ORATIO EX PSAL. CXIu.

Ablutor peccaminum, Domine, quia nimium te fideliter inuocantem uelociter consolaris, rogamus, ut nos a periculis inferni erutos, in regione uiuorum, ablata peccati morte, restituas. Qui uiuis et regnas, etc.



PSALMUS CXu.



ARGUMENTUM PSAL. CXu.


C uox martyrum inuictorum, qui gloriosam mortem pro Christi nomine sustinuerunt.


TT. Alleluia.

C Alleluia, uox fidelium, sermo beatorum, modulatio sancta canentium. Unde et auditus delinitur, et anima fessa recreatur.


1 Credidi, propter quod locutus sum: Ego ÷ autem .. humiliatus sum nimis.

H Credidi, quid? quia prior psalmus ita finiuit; placebo Domino, hoc credidi, et ideo hoc locutus sum: Ego autem humiliatus sum nimis, quia considerabam meipsum, quod terra et cinis sum, et tamen Dei misericordia ero in regione uiuorum. Ideo  merito humiliatus sum nimis, admirans Domini misericordiam. A C uel credidi, contra illos dicit, qui diuina loquuntur antequam opere credunt, quibus Deus dicit: Quare tu enarras iustitias meas?  Propter illos dicit: Ego credidi, propter quod, scilicet quia credidi, locutus sum diuina mysteria. A uel, quia perfecte credidi, locutus sum; non enim perfecte credidit, qui non loquitur quod credit, et ore non confitetur. Sed quia etiam ore locutus sum quod credidi, humiliatus sum nimis, id est multa passus propter uerbum Dei. C Ideo ergo se dicit humiliatum, quia crescente sancta religione ipsi martyres, qui propter fidem locuti sunt, uidebantur penis temporalibus nimis subiacere.


2 Ego dixi in excessu meo:  Omnis homo mendax.

C Ego dixi in excessu meo, id est raptu mentis in diuinam contemplationem. Magna siquidem prudentia est, ut sibi aliquis imprudens esse uideatur, et quando carnis fragilitate mendaces sumus, nostrum esse fateamur; quando ueraces, diuinis muneribus applicemus. Quia omnis homo mendax, A, id est peccator; et ex se mendax, ex Deo uerax, ut enim in persecutionibus a fide non recedat, ex Deo est.


3 Quid retribuam Domino: Pro omnibus que retribuit mihi?

C Retribuere dicimus, quando et bonis bona reddimus, et malis bona prestamus. Dominus enim nobis bonum pro malo retribuit, quando ille alapis  cesus, spem nobis resurrectionis tribuit, et celorum regna promisit, et pro peccatis nostris passionem sustinuit.


4 Calicem salutaris accipiam: Et nomen Domini inuocabo.

C Digna promissio, si Dei munere promittitur; sed si in humanis uiribus ponitur, periculosa presumptio. Calicem enim, id est passionem et martyrium in desiderio accipiam. Quis autem potest confessoribus tormentorum patientiam dare nisi Christus, qui calicem passionis pro nobis dignatus est accipere? Et nomen Domini inuocaui, cuius fretus auxilio se credebat complere quod uoluit. Ideo enim inuocabo nomen Domini, quia sine eius auxilio calicem accipere non ualeo.


5 + uota mea Domino reddam coram omni populo eius: Pretiosa in conspectu Domini mors sanctorum eius.

A C uota mea, que desiderio concepi patiendi, postea reddam in actu coram omni populo, ut exemplum patiendi capiant a me. Et hoc ideo faciam, quia pretiosa mors est sanctorum in conspectu Domini. H uota uero sunt martyrum orationes. C Bene dicitur mors sanctorum pretiosa, que sanguine Domine noscitur esse comparata. Illius enim passione glorificata est, ut in conspectu esset eximia, et ut sit pretiosa, non diuitiis efficitur oblatis, sed effusione sanguinis comparatur. O mors uitalis, o interitus  ambiendus, o transitus gloriosus, que membra Christi imitatores sui capitis facis.


6 + O Domine quia .. ego seruus tuus: ego seruus tuus: ÷ Et: filius ancille tue:

C O Domine, admiratur se talia beneficia suscepisse, qualia ipse Dominus pro redemptione mundi est dignatus assumere. Adiecit, et filius ancille tue, ut humilitatem, triplicatis confessionibus, bis se seruum et tertio filium ancille dicendo, indicaret. Dicendo uero se filium ancille, filium se Ecclesie confessus est; que est ancilla, dum seruit; sponsa, dum iungitur.


7 Disrupisti uincula mea: tibi sacrificabo hostiam laudis: + Et nomen Domini inuocabo ...

 C Disrupisti, uirtutem hic exponit martyrii, cuius impetu triumphali disrumpuntur omnia uincula peccatorum. Nulla enim macula in homine remanere potest, quam pius sanguis non abluerit. Hic autem uersus tantam uirtutem habere creditus est, ut diceretur ab aliquibus, posse omnibus peccata dimitti, si eum in fine uite sue, tertia congeminent confessione. Et quia disrupta sunt peccatorum uincula, recte se hostiam dicit sacrificare laudis. Nimis enim acceptum est Deo sacrificium, gratiarum actio.


8 uota mea Domino reddam in conspectu omnis populi eius: in atriis domus Domini. In medio tui Ierusalem.

C Cum dicit, uota mea Domino reddam, seipsum  offerre uicem pollicetur. Omnium enim fidelium uotum est, Christo se offerre, et in eius Ecclesia recta credulitate consistere. In conspectu, dignum est ut publice debeat laudari, qui pati pro omnium salute dignatus est. In atriis domus Domini, id est in Ecclesia, et adhuc aptius ipsam nominat Ecclesiam dicens: In medio Ierusalem, ubi pax conquiescit, et unitas populi contemplatione Dei letatur.



ORATIO EX PSAL. CXu.

Talis sit, quesumus, Domine, uita supplicum, sicut est in conspectu tuo mors pretiosa sanctorum, ut a uinculis peccati liberi, mereamur future Ierusalem gaudia prelibare. Per Dominum nostrum Iesum, etc.



PSALMUS CXuI.



ARGUMENTUM PSAL. CXuI.


C Iste psalmus persone martyrum conuenit, qui gloriosa passione perfuncti, omnes gentes ad Domini laudes excitant.


TT. Alleluia.


1 Laudate Dominum omnes gentes: Laudate eum omnes populi.

C Clamat chorus ille sanctorum, omnes gentes Dominum laudare debere. Collaudatio est omnium fidelium in unum redacta laudatio. Commonentur enim omnes gentes generaliter laudare Dominum, ne quis dicat se esse in iudicio Dei pretermissum.


2 Quoniam confirmata est super nos misericordia eius:  Et ueritas Domini ÷ manet .. in eternum.

C Confirmata est misericordia eius in populo Christiano, quando qui prestitit, ipse nos sua misericordia custodit. Hic ueritas Domini, Filius significatur, sicut ipse ait, »Ego sum uia et ueritas et uita .« Conuenit enim et saluti nostre et ueritati confiteri ceternum et consubstantialem per omnia Patri Filium.



ORATIO EX PSAL. CXuI.

Omnipotentissime Dominator, qui ab omnium gentium ore laudaris, precamur, ut dilates ueritate tua mentem nostram, et confirmes super nos misericordiam tuam. Per Dominum nostrum Iesum, etc.



PSALMUS CXuII.



ARGUMENTUM PSAL. CXuII.


C uox fidelium Domino confitentium, et in eo solummodo confidentium, qui aperiri sibi portas iustitie deprecantur, de angulari lapide, hoc est Domino Saluatore, subiungentes.


TT. Alleluia.

C In principio quippe istius psalmi, quatuor uersus pari fine concludit, ut euangelico numero totum mundum uni Domino laudes reddere debere commoneret; hoc et in centesimo tricesimo quinto psalmo per omnes uersus absolute facturus est.


1 Confitemini Domino quoniam bonus: Quoniam in seculum misericordia eius.

H Confessio hec non ad peccatorum remissionem,  sed ad laudem pertinet deitatis. Quoniam bonus, C solus ille proprie dicitur et per se bonus, qui bonos facit implere quod boni sunt. In seculum autem, perpetuitatem significat futuram, ubi unum est seculum et una dies, nec permutatio ulla succedit.


2 Dicat ÷ nunc .. Isrel quoniam bonus: Quoniam in seculum misericordia eius.

H Dicat nunc Isrel, id est uir uidens Deum, qui prius cecabatur delictis, nunc autem mente serena Dei gloriam contemplatur.


3 Dicat ÷ nunc: domus Aaron ..: Quoniam in seculum misericordia eius.

H Dicat nunc domus Aaron, que ante idolis immolauerat, nunc autem Altissimi illecta bonitate, sacerdotium  dignum gerit anime sue.


4 Dicant ÷ nunc .. qui timent Dominum: Quoniam in seculum misericordia eius.

H Dicant nunc qui timent Dominum, id est uos qui prius simulacra muta et surda metuebatis, nunc omnipotentis Domini misericordiam decantate cum reuerentia timoris.


5 De tribulatione inuocaui Dominum: Et exaudiuit me in latitudine Dominus.

C Tribulatio presentis seculi finietur; latitudo autem beatitudinis terminum nescit. Eripit latitudo gaudiorum eternorum de temporalibus malis, et quos in hac mundi breuitate grauabat tribulationum angustia, latissima premiorum gaudia excipient.


6 Dominus mihi adiutor: Non timebo quid faciat mihi homo.

C Dominus mihi adiutor, nam cum se dicit auxilio Domini, hominem non timere, carnales designat inimicos, qui uisibiliter religiosorum hominum propositum persequuntur.


7 Dominus mihi adiutor: Et ego despiciam inimicos meos.

H Dominus mihi adiutor, ideo despiciam hereticos. C uel Iudeos uel etiam diabolum cum ceteris ministris suis.


8 Bonum est confidere in Domino: Quam confidere in homine.

C Confidere enim in solum Deum debemus, non in hominem; illum, scilicet qui ueraciter promittit, non  istum qui fallaci presumptione se decipit, dicens: Facio quod uolo, nec Dominum mee uoluntatis habeo.


9 Bonum est sperare in Domino: Quam sperare in principibus.

H Bonum est sperare in Domino, qui uitam largitur eternam, quam in principibus, quorum potestas cum hoc mundo dilabitur. C Principem etiam hic diabolum intelligere possimus, ut est illud: uenit enim princeps mundi huius et in me non habet quidquam .


Omnes gentes circuierunt me: Et in nomine Domini + quia: ultus sum ÷ in .. eos.

C uox Ecclesie de persecutione gentium, que prius persequebantur caput, quod est Christus;  deinde, eius corpus, quod est Ecclesia. Quod uero dixit gentes, et subiunxit genus masculinum: ultus sum in eos, siue ad intellectum pertinet, quia in gentibus populi significant, siue schema est exallage, id est, immutatio, quoniam genus nominis immutauit. Ultus uero in eos est, quando conuersi de se penitentie penas exegerunt, quas pridem innocentibus ingerebant.


11 Circumdantes circumdederunt me: Et in nomine Domini + quia .. ultus sum ÷ in .. eos.

C Circumdantes, Iudei uidelicet, in passione Christum. In quibus tamen est in nomine Domini uindicatus, quando multi ex eis penitentes, post mala que fecerant, meruerunt sumere uocabula  Christianorum.


12 Circumdederunt me sicut apes: et exarserunt sicut ignis in spinis: Et in nomine Domini + quia: ultus sum in eos.

C Ipse enim Christus a seuientibus Iudeis circumdatus, per totum mundum mella passionis sue profudit. Apes dicta, quasi a pedibus, eo quod sine pedibus nascitur. H Ipsi exarserunt in inuidia sua, dum me exurere uoluerunt. C Spine significant peccata populi; sed in eis uindicatum est, quando de illo melle et ipsi suauissime repleti sunt. Factum est Iudeis ut apibus, que fauum circumdantes, mel in domibus cereis recondunt, et cum putant sibi  uictualia reponere, faciunt unde homines possint sua desideria satiare: ita Iudei amaris conatibus, fecerunt rem cuncto orbi dulcissimam.


13 Impulsus euersus sum ut caderem: Et Dominus suscepit me.

C Impulsus enim ille cadit, cui Domini fortitudo subtrahitur. Sed corpus fidelium impulsum ut caderet, non cecidit nec cadit, quia dextera Domini tenetur. Dicit se ergo non cecidisse, etiam euersum, quia susceptione Domini firmatus est. Ideo enim fideles tormentis traditi sunt, et euersi a quiete temporali, ut caderent a fide, sed Dominus suscepit eos, ne a fide caderent.


14 Fortitudo mea et laus mea Dominus: Et factus est mihi in salutem.

 C Non potest impulsus cadere, cui auxilium Domini uidetur fortitudinem prestare; ipse enim est fortitudo, et laudatio, atque eterna beatorum salus.


15 uox exsultationis et salutis: In tabernaculis iustorum.

C Chorus ille fidelium letus exsultat in tabernaculis iustorum, id est in humani pectoris secretis, ubi semper sancti leti sunt, quamuis forinsecus affligantur. Ibi ergo exsultabant, quando eorum persecutores putabant eos merore confici et tribulatione consumi. Et ut agnosceres unde eis illud gaudium fuerit, subdit: dextera, etc.


16 Dextera Domini fecit uirtutem: Dextera Domini exaltauit me: + Dextera Domini fecit uirtutem ...

 C Dextera Domini, id est Christus, per quem Pater uirtutem operatus est, in exaltatione sanctorum. Exaltat enim Christus sanctos, quando terrenis hominibus celorum regna concedit, et ita in terrenis hominibus fecit uirtutem. Quid enim potentius quam mortales induere immortalitatem, et de hoste fortissimo infirmis dare uictoriam?


17 Non moriar, sed uiuam: Et narrabo opera Domini.

C Non moriar, uox fidelium contra persecutores, id est non moriar, ut tu putas, sed uiuam uita quam nescis, ad quam mente pretumidi peruenire non possunt. Narrabo opera, quia tolerantia martyrum per totam Ecclesiam uulgata est.


18 Castigans castigauit me Dominus:  Et morti non tradidit me.

H Castigat nos Dominus ad emendationem multis uerberibus, ut probatos eruat a morte perpetua. C Solus enim non morti traditur, cuius hic commissa uitia purgantur: ille etenim se hic bene castigatum esse commemorat. Ne ergo sibi aliquid persecutorum superbia uindicaret, tormenta ipsorum castigationem Domini esse confirmat.


19 Aperite mihi portas iustitie: ingressus in eas confitebor Domino: Hec porta Domini. Iusti intrabunt in eam

C Quibus autem dicitur, Aperite, nisi prophetis atque apostolis, qui celorum claues mysticis uirtutibus acceperunt? per has enim doctrine introducti  ianuas, intus iam positi, ueraciter Domino confitemur. H C Hec porta Christus est, per quam introitur ad Patrem, ut ipse ait: Nemo uenit ad Patrem nisi per me . C Portas itaque apostolos dixit et prophetas, sed quia iste aperiunt per et ad Christum, unam portam subdit, per quam omnes  introierunt. H Sed nemo in eam ingreditur nisi iustus.


20 Confitebor tibi quoniam exaudisti me: Et factus es mihi in salutem.

C uox ista est letantis populi. H Cuius uulnera peccati Christus sanauit, et factus dicitur in salutem; uel quibus contra iniquum hostem factus est in salutem, quando Redemptor gentium oculis humanis apparuit.


21 Lapidem quem reprobauerunt edificantes: ÷ Hic .. factus est in caput anguli.

C Ideo Christus dicitur lapis angularis, quia duos ad se populos, e diuerso uenientes, in unam soliditatis gratiam colligauit, quem Iudei reprobabant . Angulus enim dictus est ex Greco sermone, id est a goni, quod Latine dicitur genu, hoc enim inflexum speciem anguli conformi qualitate restituit. Iudei edificabant, H id est litteram legis erigebant. C uel edificabant, dum olim soli in uerum Deum credebant.


22 A Domino factum est + istud ..: Et ÷ est .. mirabile in oculis nostris

C Cum enim memorat istud a Domino factum,  natura humanitatis ostenditur. H C Mirabilis est iste lapis in oculis fidelium, qui non solum eum corporaliter uident, uerum etiam illuminati mente conspiciunt. uiderunt et Iudei, sed non mirabilem, quia solam intuebantur carnem, non deitatem intus conspiciebant, propter quod et ait, nostris, scilicet fidelium oculis.


23 Hec est dies quam fecit Dominus: Exsultemus et letemur in ea.

C Nam licet Deus cunctos dies creauerit, singulariter tamen diem fecisse dicitur, qui Christi natiuitate sacratus est, in quo merito exsultare conuenit et letari, quoniam in eo diabolus ius perdidit, et salutem mundus accepit.


24 O Domine, saluum me fac, o Domine, bene prosperare: Benedictus qui uenturus es in nomine Domini.

H O Domine, saluum me fac, scilicet ad te uenientem. C Ut hic eripiar de morte peccatorum, et illic collocer in requie sempiterna. Prosperari est aliquod asperum tranquillum facere, dolores ergo, quos hic amore Domini sustinent, ibi sine dubio prosperantur, quando iam ad gaudia eterna perueniunt. Illum constat esse benedictum, id est Dominum Christum, qui ad nos uenire dignatus est, in nomine Domini. Sicut in Euangelio: Ego ueni in nomine Patris mei et non me accepistis ; si alius, scilicet Antichristus, uenerit in nomine non Domini sed sui, illum accipietis.


25 Benediximus uobis de domo Domini: Deus Dominus et illuxit nobis.

H Benediximus uobis, sancti de celesti Hierusalem paruulis Ecclesie benedicunt. C uel apostoli et Ecclesie prelati dicunt ad populum fidelem, Benediximus uobis de domo Domini, id est Ecclesia catholica, unde salutare baptisma uenit, et sancta communicatio procedit. Unde et omnis benedictio procedit, et Dominus Deus sua resurrectione illuminauit tenebras nostras.


26 Constituite diem solemnem in condensis: Usque ad cornu altaris.

C Constituite dicit, id est deliberata sententia custodite, et prompta uoluntate diem solemnem, qui honore Dei et sanctorum confessione sacratus  est. In condensis, hoc est, in frequentationibus crebris, quas turba in ueneratione Dei condensat. Usque ad cornu altaris, id est ut non recedant antequam ad altare Dei digni communicent. Per hoc ergo prohibetur  audita Euangelii lectione discedere.


27 Deus meus + es .. tu et confitebor tibi: Deus meus + es .. tu et exaltabo te.

C Rectum est enim ut Deum esse nostrum dicamus, quem pura mente non cessamus adorare. Quod autem dicit, confitebor, ad gratiarum pertinet actionem. Exaltabo te, quia exaltatur Deus per predicationem sanctorum.


28 ÷ Confitebor tibi, quoniam exaudisti me ..: ÷ Et factus es mihi in salutem ...

 H Confitebor tibi, Domine, quoniam audisti me, et factus es mihi in salutem, scilicet ut cum sanctis tuis me in celesti Hierusalem sociares.


29 Confitemini Domino quoniam bonus: Quoniam in seculum misericordia eius.

C Hic quoque uersus in capite psalmi probatur esse iam dictus, ut sicut a Christo fecit initium, ita ipsi concordare uideatur et finis, ipse enim dixit: Ego sum alpha et omega , et ita in omni uita nostra, confessionem nos oportet assumere, et in ipsius delectatione finire.



ORATIO EX PSAL. CXuII.

Consolatio tribulationum nostrarum, piissime Domine, qui iustorum tabernacula letitia et exsultatione  perfundis, exalta Ecclesiam tuam uirtute potentis dextre, qua fiat porta iustitie, et ita se angulari stabilitate connectat, ut tua miseratione refulgeat. Per Dominum nostrum Iesum, etc.



PSALMUS CXuIII.



ARGUMENTUM PSAL. CXuIII.

C Per totum hunc psalmum uniuersalis sanctorum chorus eloquitur, qui ab initio mundi fuerunt, siue sunt, siue futuri esse creduntur, inter quos reperiuntur apostoli, prophete, martyres, confessores, ecclesiastici ordines, et omnes qui sancta Domino integritate famulantur. Est autem Hebreis elementis tali ordine depictus: ut ab unaquaque ittera octoni uersus incipiant, quorum prima littera,  Aleph, interpretatur doctrina. B Et primo immaculatis uia Domini: eterna beatitudo promittitur.


TT. Alleluia. H Aleph, doctrina.


1 Beati immaculati in uia: Qui ambulant in lege Domini.

C uideamus nunc, que in hoc celesti paradiso poma nascantur spiritalia. Sancti enim immaculati fiunt, quando indulgentie munera consequuntur, aliter enim et per se est nemo immaculatus nisi solus Deus; ille enim solus naturaliter immaculatus est. In uia, id est in Christo. Ibi enim ambulare iustorum est, non pedibus corporeis sed recta actione. In lege Domini, id est, qui aut non peccant aut per gratiam Dei se emendant, et digna sibi satisfactione  prospiciunt. Nec uacat quod dicit, in lege Domini, ut distingueret a lege peccati, in qua peccatores ambulant.


2 Beati qui scrutantur testimonia eius: In toto corde exquirunt eum.

H Beati qui scrutantur, scilicet ut intelligant, cum peccauerint, coram testibus deliquisse, ut legem Dei testem suorum peccatorum cognoscant. In toto corde exquirunt eum, H id est non leuiter uel segniter. C Sed qui totum cor suum ad Scripturas sanctas ponunt non ad falsitatis ambitum  nec mundana gaudia concupiscunt: ideo premisit, qui ambulant in lege Domini; deinde, qui scrutantur, quia non est dignus scrutari testimonia Dei, nisi qui se probabili cognoscitur actione tractare.


3 Non enim qui operantur iniquitatem: In uiis eius ambulauerunt.

C Merito enim dicuntur in uiis Domini non ambulare, qui operantur iniquitatem. Operatio enim iniquitatis est consensus malorum: qui tamen a cordibus sanctorum, dono Dei probatur alienus.


4 Tu mandasti: Mandata tua custodiri nimis.

C Ista enim est Dominice iussionis ueneranda preceptio, ut mandata eius non solum sedule, sed et nimie custodiantur. Istud autem nimis, significat multum atque infinitum, quapropter uires nostras excedere, diuina militia est: quia totum ibi nimium decet, quoniam et illud infinitum est, quod nobis tribui postulamus.


5 Utinam dirigantur uie mee: Ad custodiendas iustificationes tuas.

C Utinam: uerbum semper optantis est. uie autem actus significant, quos in hac uita peragimus. Sed dum dicit dirigantur: ostendit quantum ad imbecillitatem humanam pertinet, nostras uias esse tortuosas. uerum etiam dum addit, ad custodiendas, etc., quod superius optauit, hic aperuit; quia nemo poterat peruenire ad custodiendas iustificationes Domini, nisi misericordia Domini probetur attribui.


6 Tunc non confundar: Cum perspexero in omnibus mandatis tuis.

C Tunc non confundar, scilicet si mandata Dei perspexero uniuersa. Perspicere autem, est mandata  Dei semper ante oculos habere, ut si quid tortum committitur, protinus corrigatur. Cum dicit in omnibus: in nullo commonet esse peccandum, sicut scriptum est: Si quis de lege minimum non fecerit, reus est totius legis .


7 Confitebor tibi in directione cordis: ÷ In eo .. quod didici iudicia iustitie tue.

C Hec confessio laudem significat. Directio cordis, est regula sancta fidei: cum qua eum confiteri non potest hereticorum distorta uersutia. Cum dicit didici: indicat a beatis Patribus sibi traditam disciplinam, non studio peruersitatis inuentam. Iudicia iustitie sunt, quia famulos suos liberauit diabolica persecutione laborantes.


8 Iustifiationes tuas custodiam:  Non me derelinquas usquequaque.

C Promittit se sancta Ecclesia iustificationes Domini custodire: et quoniam nouerat tentationes diabolicas undique circuire, petit se statim a Domino custodiri, ne possit locum nocendi hostilis atrocitas inuenire.



ARGUMENTUM SEQUENTIUM OCTO uERSUUM.

C B Exponit fidelis populus in sermonibus Domini: quibus delectationibus perfruatur, ostendens se esse domum Domini et receptaculum mandatorum eius, cuius mysterium secunda littera continet.


H Beth: domus.


9 In quo corrigit adolescentior uiam suam? In custodiendo sermones suos.

In quo corrigit. H Hic Propheta non solum longeuam  etatem dicit corrigendam: uerum etiam adolescentiam edocet erudiendam, et ita custodire diuinos sermones: ut etiam si uetus culpa defleta sit, caueat nunc ne cogitatio ad peccandum ulla consentiat. C Custodit enim Dei sermones: non qui tantum eos memoria retinet, sed qui actione tenet.


10 In toto corde meo exquisiui te: Ne repellas me a mandatis tuis.

C Hoc quoque manus est Domini: quod se eum asserit toto corde exquisisse. Non enim quereret quis Deum, nisi inquisitus ab eo fuisset. Ne repellas me: rogat cum, ne ab intelligentia legis diuine uelut indignus repellatur. H uide igitur, ut non ex parte, sed toto corde Deum requiras: ne a mandatis eius repellaris.


11 In corde meo abscondi eloquia tua: Ut non peccem tibi.

C In corde meo abscondi eloquia tua. H C Nam sicut decet fidelibus precepta Dei predicare: sic non credentibus oportet abscondi, sicut in Euangelio, Ne dederitis sanctum canibus , nec margaritas porcis. C Est enim peccati genus, obstinatis eloquia Domini predicare.


12 Benedictus ÷ es .., Domine: Doce me iustificationes tuas.

A Benedictus es, Domine: hic benedictio laudem significat. Nam cum nos benedicimus Deum, eius facta laudamus: cum ille benedicit nos, sanctificat. Doce me, hoc est presta mihi facere, unde  electos tuos iustificare consueuisti, id est da mihi ut non solum mente sciam et intelligam iustificationes tuas, sed doce me facere quod intelligo.


13 In labiis meis: pronuntiaui Omnia iudicia oris tui.

C Chorus ille sanctorum pronuntiasse se dicit iudicia omnia oris Domini, que locutus per prophetas et apostolos, et que ore Christus suo predicauit. Omnia autem iudicia significat, que scripta uel dicta didicit. Ceterum uniuersaliter non potest pronuntiari, quod nulla notitia preualet apprehendi: figuraliter ergo pro parte totum dixit.


14 In uia testimoniorum tuorum delectatus sum: Sicut in omnibus diuitiis.

C uia testimoniorum: est Dominus Christus, in  quo se letaturum chorus sanctorum narrat. Hic autem diuitias spiritales debemus accipere, de quibus Apostolus: Quoniam in omnibus diuites facti estis in ipso, in omni uerbo, etc. .


15 In mandatis tuis exercebor Et considerabo uias tuas.

H Exercebor: exercitatio assiduitas operis est. C Exercetur enim in mandatis diuinis, qui frequenti operatione ea implere studuerit, et sic ad intellectus eius penetralia peruenire meretur. Nemo enim tantum secretum conspicere meretur, nisi cui datum fuerit, bona conuersatione celestis se beneficiis proximare. H uias uero dicit, propheticas apostolicasque doctrinas.


16 In iustificationibus tuis meditabor:  Non obliuiscar sermones tuos.

C Meditari enim dicit iustificationes Dei: ne possit, quod retineri expedit, ullo modo obliuisci.



ARGUMENTUM SEQUENTIUM OCTO uERSUUM.

C H Postulat populus sanctus  retribui gratiam quam in primo parente amiserant; sed et persecutoribus eorum restituendum dicit esse quod agunt.


B Gimel: tributio uel plenitudo.


17 Retribue seruo tuo: uiuifica me Et custodiam sermones tuos.

C Retribue siquidem dicit, non meritis redde, sed iterum da: ut qui prestitisti petitionis affectum, effectum et operationem quoque postulationis  attribue. Seruus enim Christi dici non potest, nisi qui non suis meritis, sed diuine gratie reputat, quod boni aliquid facit. Diuina autem mandata custodire, reuera uiuentis est. Sicut econtra mortuus dicitur in Euangelio, qui mandata non seruat: dicente Domino: Sine mortuos sepelire mortuos suos .


18 Reuela oculos meos: Et considerabo mirabilia de lege tua.

C Reuelare dictum est remouere uelum, quodam enim operimento ignorantie, interior aspectus obducitur: et nisi misericordia ipsius fuerit hoc uelamen ablatum, Scripturas sanctas lumine cordis non possumus intueri. Mirabilia enim legis sunt spirituali  sensu contenta mysteria. H Que, nisi littere uelamen abducatur, intelligere non possumus.


19 Incola ego sum in terra: Non abscondas a me mandata tua.

C In hac terra iusti sunt incole, qui propriam in mundo non habent mansionem mentis, ut ait Apostolus: Nostra conuersatio in celis est . Mandata enim diximus: Diliges Dominum Deum tuum; et similia. Hec rogat ut ei nullatenus celentur, que peccatoribus absconsa probantur.


20 Concupiuit anima mea desiderare iustificationes tuas: In omni tempore.

C Potest enim et infidelis, ad aliquod tempus rem bonam concupiscere: sed hoc constat tantum perfectis  conuenire, quod addidit, omni tempore. Hoc est autem concupiscere, quod desiderare , quapropter plenissimam uoluntatem indicat geminata professio, scilicet concupiscentie et desiderii


21 Increpasti superbos: Maledicti qui declinant a mandatis tuis.

H Increpasti superbos: ut eos ad humilitatem sanctam, quam docuisti, reduceres. uel per doctores tuos increpas malos homines. Maledicti sunt qui declinant a mandatis Dei: sed tunc pleniter maledicti erunt, quando dicturus erit: Ite, maledicti, in ignem eternum . C Increpare autem dicimus, quasi de taciturnitate crepare, et in mordacia dicta prosilire, quod Deus per Scripturas diuinas  frequenter facit.


22 Aufer a me opprobrium et contemptum: Quia testimonia tua exquisiui.

C Intuendum est quare petunt martyres a se opprobria remoueri, unde se nouerant coronari. Sed hec oratio pro persecutoribus funditur, ut conuertantur. Quia, dum conuersi fuerint, tollitur martyribus opprobrium: quando et persecutores ipsam religionem colunt, quam in sanctis persequendam esse putauerunt.


23 Etenim sederunt principes et aduersum me loquebantur: Seruus autem tuus exercebatur in iustificationibus tuis.

H Quod hic loquitur Propheta de se, futurum in  apostolis reliquisque martyribus uidit: qui multa coram regibus et presidibus, Domino nuntiante, perpessi sunt: qui exercebantur in iustis operibus et Dei iustificationibus, etiam usque ad sectionem ceruicum. C Exercebantur etiam in tormentis ad prouectum suum, non cruciabantur ad penam: dum sensum doloris sui, eterni premii cogitationibus molliebant, et eis tormenta ad gaudia eterna proficerent.


24 Nam et testimonia tua meditatio mea est: Et consilium meum iustificationes tue.

H Erant sanctis testimonia Christi meditatio, utique in his pressuris. Et iustificationes eius fuerunt consilium eorum, quia eis uitam pollicentur eternam.  C Consilium itaque inuentum est contra malignantium consilium, et contra improbos furores et dolores, scilicet testimonia Domini meditata. Eorum quippe cogitatio quoslibet mitigat dolores.



ARGUMENTUM SEQUENTIUM OCTO uERSUUM.

B Plebs fidelis, paupertate mundana constricta, ianuam se ueris diuitiis aperit: et frequenti meditatione, quasi tabulas, sua precordia Dei mandatis exhibet.


H B Daleth: pauper uel tabule uel ianua.


25 Adhesit pauimento anima mea: uiuifica me secundum uerbum tuum.

C Adhesisse se dicit carni sue: quod uitiosum esse non dubium est, anima enim si adhereat corpori, delictis fauet. H Ideo ne delictum inualescat in  me, peto a te uiuificari, sciens quoniam concupiscentia carnis mortem operatur. C Pauimentum igitur pro corpore ponitur. Est enim pauimentum soli alicuius in leuitatem maximam constructa soliditas: et corpus nostrum simili nitore leuigatur


26 uias meas enuntiaui et exaudisti ÷ me ..: Doce me iustificationes tuas.

H uias meas, id est opera peccati mei. Enuntiaui: per confessionem. Et exaudisti me: quia remisisti mihi peccata mea, nunc doctrinam indulge, quam in iustificationibus tuis edocear. C Et doce me iustificationes tuas: non ad audiendum sed ad faciendum, ille enim diuinarum rerum doctus ostenditur, qui sibi credita fecisse monstratur.


27 uiam iustificationum tuarum instrue me:  Et exercebor in mirabilibus tuis.

H uiam iustificationum, id est, iustificationes quas legis littera protulit, spiritaliter capiam. Et exercebor in mirabilibus, id est in apostolicis, ceterisque doctrinis ecclesiasticis, que in ea lege sunt figurate. C Prebent enim intellecta miraculum: quando sic in presenti sunt posita, ut longe futura significare uideantur.


28 Dormitauit anima mea pre tedio: Confirma me in uerbis tuis.

H Dormitauit anima: in huius habitaculi mortalis statione. Pre tedio: imbecillitatis corporee. Confirma me: ut, ablato somno peccati, instanter in his preceptis inuigilem. C Dormire obliuiosi atque socordis est, dormitare uero fessi et exspectantis.  Hanc autem dormitationem Cassianus acediam uocat


29 uiam iniquitatis amoue a me: Et in lege tua miserere mei.

H uiam iniquitatis  amoue a me. Et in lege tua: apud te enim hec lex constituta est, ut semper miserearis.


30 uiam ueritatis elegi: Iudicia tua non sum oblitus.

H uiam ueritatis elegi, id est, Christum Dei Filium, quem audiui uenturum in mundum. Illa iudicia non sum oblitus: que in Euangelio proferens ait: Hoc est iudicium, ut qui credit in Filium habeat  uitam eternam . C Eligere autem est de multis eligere unum.


31 Adhesi testimoniis tuis, Domine: Noli me confundere.

H Quia adhesi testimoniis tuis: quia his adherens, anteriorum facinorum indulgentiam merui: ideo peto, adiuua me, ne iterum in priora peccata reincidam, et ita ne me patiaris de iteratione peccati confundi, et in iudicio deinde tuo palam uerecundiam pati.


32 uiam mandatorum tuorum cucurri: Cum dilatasti cor meum.

H Cucurri uiam: quando multa patiebar propter uerbum tuum, ob spem future beatitudinis. Dilatasti cor meum, scilicet in latitudine caritatis et spei et  fidei. C uel dicitur dilatatum, scientie latitudine. Cum enim anima lumen ueritatis accipit, in multifarias agnitiones aperitur, et latior redditur uirtutibus cognitis.



ARGUMENTUM SEQUENTIUM OCTO uERSUUM.

C B Beata plebs expetit: ut in lege Domini eius debeat munere custodiri. B Et bene, suscipiens appellatur: que dicit Da mihi intellectum. Ipsa quoque iure uocatur, que in eadem semper intentione persistens, a uanitate seculi oculos auertit.


B He H B Ipsa uel suscipiens.


33 Legem pone mihi, Domine, uiam iustificationum tuarum: Et exquiram eam semper.

 H Propheta in persona Ecclesie dicit: Legem, id est, Christum pone mihi , ac si dicat: Temetipsum pone mihi, hoc est uenire digneris, et exquiram te semper: ut tua mandata custodiam. C uel quia superius dixit, in lege tua miserere mei  nunc dicit de lege Noui Testamenti, quam cupit uenire.


34 Da mihi intellectum et scrutabor legem tuam: Et custodiam illam in toto corde meo.

C Omnis enim intellectus a Deo tribuitur, sed tamen nonnunquam ad studia praua deflectitur. H Sed hic rogat Ecclesia, ut intelligat discretionem inter bonum et malum, inter litteram et sensum: ut custodiat illam in toto corde, id est, ex tota  dilectione. C Sed cum prius dixit, uiam mandatorum cucurri, quid est quod iterum petit, que se prius accepisse memorauit, scilicet legem, mandatorumque uiam? quia dona Domini continue sunt petenda, ut conseruentur: semper enim dat qui donata conseruat.


35 Deduc me in semita mandatorum tuorum: Quia ipsam uolui.

H Semita minor est quam uia, hoc est arcta et angusta uia, id sunt mandata arctiora, que ducunt ad uitam, quia lata et spatiosa uia ducit ad mortem . Quia ipsam uolui: ac si dicat: Non concupiui aliud nisi tua mandata implere. C Semita, Nouum Testamentum est: uia, uetus, spiritualem enim gratiam petit, que ad celum ducit.


36 Inclina cor meum in testimonia tua: Et non in auaritiam.

C Inclinari cor suum petit in testimonia Domini, ubi non per rapacem auaritiam, sed per laudabilem humilitatem prestante Domino peruenitur, sciensque cohors illa sanctorum, auaritiam capacem esse uitiorum, ideo hanc postulat a se amoueri. Auaritia est enim flagrans omnino desiderium rerum temporalium.


37 Auerte oculos meos ne uideant uanitatem: In uia tua uiuifica me.

C Deprecatur plebs beata, ut oculos cordis auertat a mundanis delectationibus, quia nos per oculos peccare non dubium est, dum in ambitione diuersarum rerum traducimur. Sed additur apta petitio, ut in  uia sua, id est in Christo uiuificare dignetur. Hic notantur illi, qui diuersis spectaculis occupantur, qui mulierum fedo amore rapiuntur, a quibus oculos auertere nolunt.


38 Statue seruo tuo eloquium tuum: In timore tuo.

C Statue dicit, quasi stare fac, id est infige, consolida atque confirma, ne sanctum eloquium possimus fugaci obliuione amittere. Quia plurimi eloquia Domini suscipiunt negligenter, et tanquam fabulas inutiles audire declinant, ideo addidit, in timore tuo, ubi nunquam culpa acquiritur, nec ad desidie discrimina peruenitur.


39 Amputa opprobrium meum quod suspicatus sum: ÷ Quia .. iudicia tua iucunda.

 A C Iure ergo postulat sibi amputari opprobrium, quod ex suspicione uenit. Sepe enim aliquem iudicamus talem ex suspicione, qualis non est, et inuenimur mendaces, et incurrimus ita opprobrium, tale opprobrium et confusionem petit amoueri, unde reus poterat inueniri. Suspicio enim sepissime probatur incerta, que uero Christiano non conuenit. Et sic exponendo oportet quod poni coniunctionaliter. Iudicia tua iucunda, primo confessus est infirmitatem suam, nunc Domini laudat iudicia, cuius uerbum uerum est ueraque sententia. Ideo amator ueritatis merito sibi iucundum dicit Domini eloquium, per quod requiem et coronam se nouit acquisiturum.


40 Ecce concupiui mandata tua: In equitate tua uiuifica me.

 C In hoc enim uersu sancta cohors se dicit consecutam plenitudinem gratiarum, quia concupiuit uera mandata Dei, que ueram prudentiam conferunt et salutem. Aequitas autem est uerbum Patris, in quo se uiuificari postulat.



ARGUMENTUM SEQUENTIUM OCTO uERSUUM.

C B Postulat congregatio sancta salutarem sibi Dominum debere concedi, ut inimicos de tanta remuneratione confundat, et in lege Domini assidua meditatione proficiat. B Ipse ergo Dominus et Saluator, uau littere uocabulo designatur, id est et ipse, uidelicet cui dicitur, tu autem idem ipse es, id est eternus.

B Nota quam pulchre quinta littera, ipsa sexta  nuncupetur, et ipse uidelicet cui dicitur: Tu autem idem ipse es , id est eternus. In cuius fide etiam Ecclesia ipsa esse, id est una eademque deuotione semper hic et in futuro cum eo regnare promeruit.


H B uau: Et ipse.


41 Et ueniat super me misericordia tua, Domine: Salutare tuum secundum eloquium tuum.

C Precatur ergo sancta congregatio, ut supra eam Dominus Saluator adueniat, qui est misericordia peccatorum, et uita fidelium. Salutare ecce ut Christum esse misericordiam istam esse ostenderet, addidit salutare tuum. Qui bene salutare dicitur, per quem salus gentibus uenit, qui mundo egrotanti medicinam sue pietatis attribuit. Secundum  eloquium, id est secundum promissionem quam per prophetas pollicitus es.


42 Et respondebo exprobrantibus mihi uerbum: Quia speraui in sermonibus tuis.

C Exprobrant enim uerbo qui Filium dicunt esse minorem. uel, qui eum carne passum minime crediderunt. Utique etiam ideo dicit respondendum. Quia sperauit in sermonibus Dei quibus dixit: Cum ueneritis ante reges et principes, nolite cogitare quomodo aut quid loquamini, dabitur enim uobis quid loquamini . Exprobrant etiam infideles martyribus in passione et tormentis uerbum fidei dicentes: Ubi est Deus uester?


43 Et ne auferas de ore meo uerbum ueritatis usquequaque:  Quia in iudiciis tuis supersperaui.

C Et ne auferas hoc uerbum fidei, de quo Apostolus ait: Hoc est uerbum quod predicamus . Rogat ergo, ut confessionem ueritatis de eius ore nulle pene, nullus terror extorqueat, sed constanter in fide maneat. Iniqui enim cum molestantur, desperant; sancti autem uiri si affligantur, spem magis sue dilectionis accipiunt.

A C Sed cum dicit, usquequaque, significat uerbum ueritatis ad tempus aliquibus fuisse ablatum, ut Petro ter neganti, sed non usquequaque ablatum sibi fuit, quando culpam fletibus diluit et sanguinis effusione mundauit.


44 Et custodiam legem tuam semper: In seculum et in seculum ÷ seculi ...

 C Custodire se legem dicit Domini semper, quia in ipsa uariari nefandum est. Interdum semper ponitur usque ad finem huius seculi: sed hic cum dicit in seculum seculi, illam perennitatem significat, que non habet finem. Nouit enim consuetudinem angelorum et potestatuum, Dominum sine fine laudare.


45 Et ambulabam in latitudine: Quia mandata tua exquisiui.

C Latitudo autem ista est caritas, de qua scriptum est: Charitas Dei diffusa est in cordibus nostris . Quam ideo meruit, quia mandatorum intelligentiam quesiuit. H Diligenter enim exquisiuit, et scrutatus est ad hoc, ut crederet et intelligeret.


46 Et loquebar in testimoniis tuis in conspectu regum: Et non confundebar.

C Loquebar de testimoniis Dei, quoniam petierat et acceperat, ut responderet exprobrantibus sibi uerbum. Qua firmitate roboratus, inter reges seculi non se dicit esse confusum, sed ueritatem quam mente conceperat, intrepidis sermonibus proferebat. Confunditur autem ille, cuius per ratiocinationem dicta uincuntur; ad uerecundiam autem uenire non potest, qui ueritatis ipsius testimonio roboratur.


47 Et meditabar in mandatis tuis: Que dilexi.

C Hic ostendit frequentate meditationis ardorem,  meditari enim mandata non potest, nisi qui ea assidua lectione cucurrit, et ut euidentius hanc frequentiam declararet, addidit, que dilexi: negligere enim nunquam potest homo ea que diligit.


48 Et leuaui manus meas ad mandata tua que dilexi: Et exercebar in iustificationibus tuis.

C Leuare autem manus, significat bonis operibus occupari. Ille leuat manus ad mandata, qui facit eleemosynas, quas fieri iubent mandata. Exercetur in iustificationibus, qui querit boni operis frequentationem proficere. H uel qui in his, que per litteram indicabantur, spiritualem intellectum conatur inuenire.



ARGUMENTUM SEQUENTIUM OCTO uERSUUM.

 C B Chorus sanctorum, spem promissionum Domini, sensibus nostris commendans, asserit fideles aduersa mundi sustinere, quibus eterna uita promittitur. B Ista ergo uita que hic in spe, illic in re percipitur, oliue nomine quam Zai littera designat exprimitur; quia et hic sanctorum facies exhilaratur in oleo, et illic perfectius Spiritus sancti eterna uisione pinguescit. Nomen autem fornicationis congruit peccatoribus derelinquentibus legem Domini.


B Zai, oliua uel fornicatio.

B Et quia septiformis est Spiritus sancti gratia, recte septima littera uocitatur oliu


49 Memor esto uerbi tui seruo tuo In quo mihi spem dedisti.

 C Ex humana consuetudine, memor esto, dicitur Deo, qui nichil potest ullatenus obliuisci. Non ergo hoc dicit, quia dignum erat in illa maiestate ponere iniuriam obliuionis, sed precatur, ut cito seruo suo conferat promissionem, quam in Euangelio promisit. Beati qui lugent, quoniam ipsi consolabuntur . Seruo tuo, subaudiendum implere promissum. In quo mihi  spem dedisti.


50 Hec me consolata est in humilitate mea: Quia eloquium tuum uiuificauit me.

C Cum dicit hec me consolata est, ostendit inter erumnas seculi, hoc sibi fuisse solatii: ut in presenti uita affligeretur, et de futura promissione gauderet.  In humilitate: quia sancta probatur humilitas omnia pro Christo patienter sustinere. Quia eloquium tuum uiuificauit. Causam consolationis sue ponit: promissio quippe tanti iudicis firmauit animam sustinentis, et spes consolationis uiuificauit afflictum.


Superbi inique agebant usquequaque. A lege ÷ autem: tua non declinaui.

C Superbos, id est malignos atque tyrannos crudeliter egisse commemorat: qui non uiuificandi sed potius mortificandi sunt. A lege tua non declinaui, scilicet ut illi putabant, qui persequebantur innoxios: sed significat se in ueritatis mansisse iugiter sententia.


52 Memor fui iudiciorum tuorum a seculo, Domine:  Et consolatus sum.

C Memor est iudiciorum: qui plectibilia non presumit perpetrare peccata. Quia metu penarum reuocatur, qui Domini iudicii recordatur. A seculo: significat cum administrari ceptus est mundus. Consolatus sum: quia nunquam deserit suos famulos diuina uirtus.


53 Defectio tenuit me pro peccatoribus: Derelinquentibus legem tuam.

C Necesse est enim, ut sanctum uirum alterius culpa contristet, et se dolore defecisse dicat, dum animus pius desiderat saluos fieri uniuersos: et quem non optat excedere, affligitur, cum ei penas cognouerit imminere: unde sancta cohors martyrum, non tantum penis suis, quantum tyrannicis torquebatur  excessibus. H Ideo non uult quemquam peccare, sed omnes cupit uiam ueritatis agnoscere.


54 Cantabiles mihi erant iustificationes tue In loco peregrinationis mee.

C Cum dicit cantabiles: significat psalmodiam cum magna delectatione peragendam. Cantus enim semper releuat labores, et non sinit subripere tedium animo. Locus peregrinationis, est mundus ubi peregrinantur omnes qui Domino Christo deuoti sunt.


55 Memor fui in nocte nominis tui, Domine: Et custodiui legem tuam.

A C Per noctem mundum istum significari posse non dubium est, in quo peccatorum regnat obscuritas. C Sed utinam oculos corporeos clauderet, et non cordis lumina periculosius excecaret. In hac enim  nocte memor est nominis Dei: qui beneficia ipsius non suis meritis, sed diuinis muneribus applicat: et per hoc legem Dei custodit. A uel in nocte aduersitatis: ubi magis gratias agere oportet quam in die prosperitatis.


56 Hec facta est mihi: Quia iustificationes tuas exquisiui.

C Hec, scilicet nox facta est mihi, subaudi consolatio. Sequitur causa, quare illi nox facta sit consolatio: quia iustificationes tuas exquisiui. Tuas dici non meas: et ideo mundi tenebris non potuit obcecari, quia illi nox tribulationum facta est, id est ad utilitatem et profectum facta est. Hoc enim alicui fieri dicimus quod frugi illi est.



ARGUMENTUM SEQUENTIUM OCTO uERSUUM.


H B Agmen beatum desiderat uidere faciem Domini: quia eius mandatis noscitur obsecutum. B Et quia hoc desiderium in resurrectionis gloria perficietur, octaua littera, uite uocabulo gaudet.


H B Heth: uita.

Heth uita: que in diuinis Scripturis reperitur: qui est Christus.


57 Portio mea, Domine: Dixi custodire legem tuam.

C Portio a parte dicta est: illius enim partis sumus, cuius uoluntatibus obedimus: unde merito portio piorum Deus dicitur. Dixi, id est, statui, decreui atque promisi, precepta Dei seruare: unde et factus est in Domini portione.


58 Deprecatus sum faciem tuam in toto corde meo: Miserere mei secundum eloquium tuum.

C Postulat enim plebs fidelis debere compleri misericordiam aduentus Christi, quo mundo poterat salutaris apparere. Secundum eloquium, illud scilicet quo promittit sanctis suam beatam nimis et incomparabilem per omnia uisionem.


59 Cogitaui uias meas: Et conuerti pedes meos in testimonia tua.

C Ordinem humane conuersationis exponit. Prius enim est uias suas cogitare, id est actus humanos districtius pensare, et sic ad Domini mandata pedes suos conuertere: in quibus si aliquis ambulat, potest firma habere uestigia. Dicendo pedes meos conuerti: ostendit primitus fuisse peruersos.


60 Paratus sum et non sum turbatus: Ut custodiam mandata tua.

C Paratum se ad precepta Dei custodienda ille testatur, qui nec persecutores metuit, et illecebras huius seculi a suis sensibus effugauit. Non sum turbatus, ad tribulationem sustinendam propter Christum . Infert etiam ad quod paratum se esse dicebat, scilicet ut mandata Dei custodiret: quia sic integre seruantur, cum aduersitas nulla metuitur.


61 Funes peccatorum circumplexi sunt me. ÷ Et .. legem tuam non sum oblitus.

C Cum dicit funes peccatorum: ostendit tot laqueos  esse, quot peccata committimus: et hoc referendum est ad corporis prauitatem, fieri enim potuit ut caro delictorum funibus ligaretur, animus autem incentiuis uitiis reluctans, legis Dei non fuisset oblitus. Funes autem, sunt implicita et tortuosa ligamina: talia etiam sunt peccata quibus se delinquentes semper astringunt.


62 Media nocte surgebam ad confitendum tibi: Super iudicia iustificationis tue.

C Media nocte: scit enim hoc tempore primogenita Aegyptiorum percussa ; scit Petri et Pauli uincula resoluta; scit quoque sponsum media nocte esse uenturum : ideo eodem tempore surgit ad laudes, ne inter fatuas uirgines ei ianua clausa remaneat . Nec uacat quod  dicit surgebam; quia surgit qui semper ad Dei preconia festinat. Ad confitendum, id est, ad laudandum iudicia iustitie Christi.


63 Particeps ego sum omnium timentium te: Et custodientium mandata tua.

C Quisquis enim in nouitate uite ambulauerit erit particeps Christi. Et quia dixit omnium timentium, ne illos tantum aduertisses, qui Dei iudicia seruili timore formidant, addit et custodientium mandata tua: qui deuotissimi comprobantur, timore castissimo et amore reuerendo.


64 Misericordia Domini plena est terra: Iustificationes tuas doce me.

C Misericordia Domini cum dicit plenam esse terram: ostendit utique dilatatione Christiane fidei:  quam sic misericorditer impleuit, ut undique uanissime superstitionis nomen euacuasse doceatur. Iustificationes tuas doce me, H hoc est tua mandata, ut illa intelligam et predicem et opere impleam.



ARGUMENTUM SEQUENTIUM OCTO uERSUUM.

C B Populus beatus gratias agit, humiliatum se fuisse, ut ad iustificationes Domini perueniret, B nomenque littere presentis exponens: bonum suum dicit, uerbum Dei humiliter meditari.


H B. Theth, bonum.


65 Bonitatem fecisti cum seruo tuo, Domine: Secundum uerbum tuum.

A C Nunc collata sibi a Domino munera profitetur. Bonus quippe Dominus seruis suis tribuit bonitatem.  Et que sit illa bonitas subter exponit, dum dicit: Bonum mihi quod humiliasti me: de afflictione enim salutari gratias agit, non de felicitate mundana. Intellexit enim bonitatem illam debere dici unde proficitur, non unde inani exsultatione gaudetur. Sic bonitatem facit medicus cum secat uulnera, sic pater cum cedit filium. Secundum uerbum tuum: illud, scilicet quo dicitur, Qui se humiliat exaltabitur . H uel bonitatem fecisti: quando in carne nos redemisti. Secundum uerbum tuum: quod promisisti Abrahe aliisque patriarchis.


66 Bonitatem et disciplinam et scientiam doce me. Quia mandatis tuis credidi.

C Docet autem Deus bonitatem inspirando desiderium  caritatis, docet disciplinam, cum patientiam in tribulatione donat, docet scientiam, ut sciat homo discernere inter bonum et malum, inter uitam et mortem. Credidi, C id est preceptis tuis obediui, H uel opere impleui. Premittit autem scientie disciplinam, ut quis primitus in se facere debeat disciplinam, et postea docendo in aliis.


67 Priusque humiliarer ego deliqui: Propterea eloquium tuum custodiui.

C uide quomodo in hoc uersu humana uita describatur. Prius enim peccasse se dicit, cum teneretur originali uitio obnoxius, post humiliatum se esse professus est, ut culpa careret quam contraxerat in radice peccati; ad postremum custodiuit Dei eloquium,  quia meruit humiliari, sicut ait Apostolus: Humilibus autem dat gratiam . Et, ut excedentium licentiam cohiberet, post humiliationem suam, eloquium Domini, id est sanctas Scripturas se dicit eius dono custodisse.


68 Bonus es tu: Et in bonitate tua doce me iustificationes tuas.

C Petit bonum magistrum, ut in sua bonitate dignetur docere discipulum, ut iustificationes, quas lectione didicerat, opere sciret. Tunc enim perfecte discuntur mandata cum fiunt.


69 Multiplicata est super me iniquitas superborum: Ego autem in toto corde scrutabor mandata tua.

C Dicit enim multiplicatam super se persequentium iniquitatem, et ideo petit ne penis grauibus superborum  eius deuota humilitas macularetur, sed potius quantum illi contenderent sanctos seducere, tantum isti uiderentur mandatis Dominicis adherere, et mandatorum scrutatores amplius effici. Et ita factum est ut qui penis temporalibus sanctos uincere tentauerunt, et a lege Dei diuidere nisi sunt, tanto illos mandatorum scrutatores amplius effecerunt.


70 Coagulatum est sicut lac cor eorum: Ego uero legem tuam meditatus sum.

C Per lac coagulatum, uult intelligi conduratam superborum iniquitatem, que more lactis in crassiorem substantiam fuerat contracta. Lac autem dictum a liquore, quia de interna substantia naturali liquore decurrat, a enim in i conuertitur ut amicus inimicus, et his similia. Ego uero legem tuam,  id est quantum illi in malo durescebant, tantum iste a lege Dei segregari non poterat.


71 Bonum mihi quia humiliasti me Ut discam iustificationes tuas.

C Bonum sibi dicit quod penis seuientium subdebatur, non presentia cogitans, sed futura desiderans. Ceperat enim de illa dulcedine gustare celesti, que omnes suauitates excedit. Talis siquidem humilitas celestis Hierusalem tangit gloriosa fastigia. Nam sicut superbia mergit ad tartarum, ita ista humilitas tollit ad celum. Ut discam iustificationes tuas, id est ut facerem quod docuisti. Tunc enim perfecte discitur, quando precepta Dei fideli actione monstrantur.


72 Bonum mihi lex oris tui:  Super millia auri et argenti.

C Cum dicit lex oris tui, non iam prophetarum nec apostolorum, sed precepta euangelica, sibi testatur pretiosissima, que sunt ore Christi prolata. Super millia, quasi diceret super omnia millia auri et argenti, quod infinitum atque incomprehensibile est, sic enim dilectio ista tanta meruit iudicari, ut nulla res potuisset ei equari, ut auri argentique omnis copia posset uilescere, millia auri et argenti dixit, quidquid enim dixeris, semper excedit. Ideo facta est comparatio absque similitudine, pretium sine mado, amor sine fine.



ARGUMENTUM SEQUENTIUM OCTO uERSUUM.

C B Cohors gloriosa petit intellectum mandato  sibimet debere concedi, ut uere uite munere perfruatur, expetensque ut Domini misericordia fiat immaculata, ne possit in illa iudicatione confundi. B Et recte scientia uel principium nuncupatur littera, in qua fideles ab illo capiendi querunt intellectum a quo uiuendi sumpserunt exordium.


H B Ioth, scientia uel principium.


73 Manus tue fecerunt me et plasmauerunt me Da mihi intellectum ut discam mandata tua.

C Manus tue operationis Dei uirtutem ostendunt. Et quod additur, fecerunt me, ut quidam uolunt, fecerunt ad animam pertinere; plasmauerunt, ad corpus quod de limo terre cognoscitur esse formatum. Iusta uoce clamat factura auctori: Da mihi intellectum, a quo cognoscor esse plasmata. Sed  qualem? non istum de quo sibi homines esse uidentur sapientes, sed quo Domini mandata cognoscat, ut quem Adam per inobedientiam perdiderat, cohors sancta per obedientiam adipiscatur. Istum ergo purum contemplabilem et deuotum, quem ante peccatum Adam possidebat, petit intellectum, H quo mandata Dei intelliguntur et custodiuntur


74 Qui timent te uidebunt me et letabuntur: Quia in uerba tua supersperaui.

H Qui timent te, uox Ecclesie, id est illi qui timent Deum, et alios uident Dei mandata obseruare, magna letitia letabuntur, quia in uerbo tuo spero, H C, id est in Christo, C ubi nunquam decipit spes. Petit ergo Ecclesia talia in se fieri, unde omnium deuotio possit augeri, ad imitationem enim rerum  laudabilium, proposita semper exempla proficiunt, quasi diceret: Si illam gratiam mihi contuleris, ut diligenter faciam et perficiam precepta tua, uidebunt hoc qui timent te, etc.


75 Cognoui, Domine, quia equitas iudicia tua: Et in ueritate tua humiliasti me.

H Aequitas, Christi est, ut peccatores arguat pro delictis; ueritas, ut superbos humiliet a prosperitatibus suis. Ergo quia me humiliasti ut corrigeres, fiat nunc misericordia tua ut consoletur me. C Cognoui ergo dicit, id est, expertus sum, scilicet in meis passionibus et beneficiis, quod omnia equa sunt iudicia tua in puniendo et parcendo.


76 Fiat misericordia tua ut consoletur me. Secundum eloquium tuum seruo tuo.

 C Consolatio est enim, quando miseriarum patientiam donat, tormenta sua retemperat, et afflicti animi merores promissione beatitudinis confortat. Secundum eloquium, subiunge: fiat, id est secundum promissionem, qua spopondit in Euangelio se passuros tormenta minime relicturum.


77 ueniant mihi miserationes tue et uiuam. Quia lex tua meditatio mea ÷ est ...

C Per miserationes Christi, uitam se uult consequi eternam, quia sola illa bene dicitur uita, quam nulla molestia sollicitat, nec mors suspecta contristat. Quia lex tua, illa enim meditatio beatos facit, que operibus bonis celorum regna conquirit. Non ergo per istam solam meditationem beati efficimur,  que lectionis repetitione tractatur, sed que operibus impletur


78 Confundantur superbi quia iniuste iniquitatem fecerunt in me: Ego autem exercebor in mandatis tuis.

C Confundantur, ad emendationem pertinet, non ad supplicium, tunc enim bene confunditur conscientia peccantis, quando mala pristina propria uoluntate damnantur, et incipit odisse quod antea uidebatur diligere. Quia iniquitatem fecerunt in me, quid enim iniustius quam eos uelle persequi, qui mandatis Dei uidebantur occupari? Ego autem exercebor, ponit salutare remedium, scilicet exercitium mandatorum contra persecutores crudeles, sola enim patientia in tormentis uincit illos.


79 Conuertantur mihi timentes te: Et qui nouerunt testimonia tua.

C Conuertantur mihi, id est ad te; ad Dominum enim bene intelligitur conuerti, qui in ecclesiastica congregatione ceperit uersari. Et qui nouerunt, id est quos lectio diuina iam imbuit, sed necdum opera salutaris instruxit. Tales sunt incipientes bene uiuere quos petit sic conuerti


80 Fiat cor meum immaculatum in iustificationibus tuis: Ut non confundar.

H Hic cor pro anima ponitur, ac si dicat: Fiat anima mea sine peccato mortali, et hoc in iustificationibus, id est ut non sim reus in iustificationibus, sed mundus a transgressione earum. uel, ut sim  immaculatus, et hoc non ex me, sed iustificationibus tuis. Ut non confundar, hoc est, ut non habeam confusionem eternam. Confundantur quidem superbi ad correctionem, et non confundar ego ad penam eternam.



ARGUMENTUM SEQUENTIUM OCTO uERSUUM.

C B Peregrinus in hac terra populus nimium desiderium suum in aduentu Domini confitetur, enumerans quantam superborum insecutionem pertulerit. B Cuius mentis deuotio per Caph litteram designatur, que manus interpretatur, per quam opera uel cordis uel corporis exprimuntur.


H B Caph, manus.

B Caph autem, ita manus interpretatur ut eiusdem manus palmam siue uolam significet, id est non contractam  eam, sed apertam expansisque digitis insinuet. Ideo manus opera, uel corporis, uel cordis, uel ipsius amoris interni, significat. Apertio uero eius significat id quod Propheta commendat, dicens: Reuela Domino uiam tuam et spera in eum, etc. .


81 Defecit in salutare tuum anima mea: Et in uerbum tuum supersperaui.

C Defecit anima mea, significat lassata est atque fatigata, quod per nimia solet euenire desideria. Mos enim iste humanitatis est, ut, quod omnino concupiscimus, in eo lassari atque deficere uideamur. Sed, ut intelligatur quo defectus iste pergat, addit: In salutare, quod Hebrea lingua dicitur iehsu,  et ne aliquis ita exponendum et sentiendum dubitaret, adiunxit: Et in uerbum tuum, id est unigenitum Filium, qui est Dei uirtus


82 Defecerunt oculi mei in eloquium tuum: Dicentes. Quando consolaberis me?

Defecerunt oculi cordis; et uide, in eloquium, non ab eloquio, defecisse. Deficere enim ab eloquio Dei est totius boni priuatio; in eloquium uero eius deficere, semper augeri est. Dicentes, cum lingua loqui soleat, dicit oculos locutos, ut ostendat luminosa cordis desideria, silentioso quodam sermone proclamare, et pre clamore ardentissimo deficere, et tam diu se dicit defectum istum pertulisse, donec exspectata incarnatio Dei cordis appareret aspectibus


83 Quia factus sum sicut uter in pruina: Iustificationes tuas non sum oblitus.

C Causam cur adiuuandum se et consolandum petat hic ponit. Uter enim, corpus mortale significat; pruina, celeste beneficium conuersionis ostendit, per quam euenit ut caro nostra lasciuiens afflictione penitentie contrahatur. Uter igitur in pruina, natiuo colore desertus, glaciali rigore contrahitur; sic corpus sanctorum, incentiuo uitiorum calore uacuatum, beneficio conuersionis attrahitur; et cum sic fuerit feliciter maceratum, prouenit quod sequitur, ut iustificationes Dei nullatenus ualeant obliuisci.


84 Quot sunt dies serui tui: Quando facies de persequentibus me iudicium.

 C Sciens cetus sanctorum usque ad finem mundi se tentationibus diaboli subiacere, interrogat quando mundus iste finiatur, ut de persecutoribus, id est diabolo cum ministris preparata ultio compleatur, non quia uite sue tempus uolebat agnoscere, sed celeritatem futuri postulabat iudicii, in quo iam beatis erit requies et gaudium sine fine mansurum.


85 Narrauerunt mihi iniqui fabulationes: Sed ut non lex tua.

H A C Iniqui, sunt heretici uel Iudei uel gentiles philosophi. C Quorum doctrina inanibus fabulis est comparata, quia a lege Dei omnino discrepat, et a catholica ueritate discedit.


86 Omnia mandata tua ueritas: Iniqui persecuti sunt me, adiuua me.

 C ueritas enim semper uerum loquitur, sed perfidi eam quibusdam nebulis obcecare contendunt. Et persecuti sunt, iubendo peruersa, falsa suadendo. Adiecit, adiuua me, quasi contra immanem belluam et hostem crudelissimum se adiuuari postulat contra sic fabulantes.


87 Paulominus consummauerunt me in terra: Ego autem non dereliqui mandata tua.

C Dum dicit paulominus, et nimietatem persecutionis ostendit, et se tamen non defecisse Dei munere declarauit. In terra, in hoc seculo. Ego autem non dereliqui mandata tua, scilicet quia suam constantiam in martyrio usque in finem uite ostendit et tenuit.


88 Secundum misericordiam tuam uiuifica me: Et custodiam testimonia oris tui.

C uiuifica me, dixit secundum misericordiam, id est, in illa uita eterna constitue, ubi sanctorum uita est. Ut custodiam, H uel ea que in lege mandasti, uel illa que in euangeliis protulisti. A Nullo modo martyres testimonia Dei, id est martyria, martyr enim testis dicitur, custodirent, nisi Domini misericordia Dei uiuificarentur; uiuificati sunt enim, ne amando uitam negarent uitam, et negando uitam amitterent uitam; ac sic qui pro uita ueritatem deserere noluerunt moriendo pro ueritate uixerunt.



ARGUMENTUM SEQUENTIUM OCTO uERSUUM.

C B Plebs fidelis, uirtutem Domini factaque describens,  dicit omnia temporalia posse finiri, mandata uero eius nequaquam terminum reperire, B quorum discipline subdita proclamat: In eternum non obliuiscar iustificationes tuas


A B Lamech, disciplina.

B Et ideo Lamech disciplinam sonat, quia Dei discipline plebs fidelis libentissime subdita est.


89 In eternum, Domine: uerbum tuum permanet in celo.

C Permanet igitur uerbum Dei in eternum in celo, id est, in unoquoque sancto, quos de morte facit uiuere, id est, per mortem temporalem uiuere eternaliter; est enim in illis celum, uel illi sunt celum, qui se celesti conuersatione tractare noscuntur. uel, in celo, id est, in angelis, in quibus  Deus habitat. Manet igitur in illis semper uerbum Dei, quia illi iugiter in Dei ministerio et laude firmissima deliberatione consistunt.


90 In generatione et generatione ueritas tua: Fundasti terram et permanet.

H C In generatione et generatione, tempora significat quibus duo populi Domino crediderunt, unus legis et prophetarum, alius Euangelii et apostolorum, C in quibus est ueritas, id est, ipse Dominus Christus. Fundasti terram, hoc est constituisti sanctos, qui sic fundati sunt, ut in Christi credulitate permaneant. Et hec est causa cur in generatione ueritas est, quia fundata est terra, id est, credentes. Si enim ipse non fundasset sic terram, id est confirmasset, nec prior generatio nec sequens uel credere  in Christum, uel permanere in fide potuisset.


91 Ordinatione tua perseuerat dies Quoniam omnia seruiunt tibi.

C Quoties singulari numero dies ponitur, uenturas ille significatur, qui unus atque eternus est, et non habet noctem; de quo scriptum est: Et erit illis Dominus lumen eternum . Et ne quis, quomodo hoc fieri posset, interrogaret dubitando, adiecit omnia seruire Creatori, qui pro sua uoluntate et temporalia et eterna disponit.


92 Nisi quod lex tua meditatio mea ÷ est: Tunc .. forte periissem in humilitate mea.

C Meditatio quippe legis est illa que precepit uel cogitare uel facere, ut interiore quasi consiliario  firmatus tormenta possit seuientia intrepidus superare. In humilitate, in afflictionibus dicit, quas pia uoluntate tolerauit, a quibus se gaudet ereptum, quando meruit ad sanctum peruenire martyrium. Humilitas ista a quibusdam necessitate subitur, ab aliis, ut a sanctis, uoluntate suscipitur.


93 In eternum non obliuiscar iustificationes tuas. Quia in ipsis uiuificasti me.

C Nullus enim fidelium debet obliuisci illorum benificiorum Domini, a quibus uitale munus noscitur accepisse, hec autem beneficia sunt iustificationes, que nobis uitam anime prestiterunt in fide. Possunt enim fortasse alia memorie decidere, beneficium autem nullus fidelium obliuiscitur, in quo uita prestatur.


94 Tuus sum ego saluum me fac. Quoniam iustificationes tuas exquisiui.

C Tuus sum ego, non potest dicere uere qui se nouit peccato seruire. Seruus enim uitiorum non meretur Dominum habere sanctorum. Illud autem considera, quod dum professa fuerit cohors sancta se esse Domini, adhuc petit ut salua fiat, utique in illa iudicatione futura, cum beati intrant in requiem sempiternam. Sed quare salus ista petatur assidue, subter adiunxit dicens: Quoniam iustificationes tuas exquisiui. Alii honores, alii mundi gaudia, alii connubia querunt, ego iustificationes tuas.


95 Me exspectauerunt peccatores ut perderent me: Testimonia tua intellexi.

 C Me exspectauerunt, scilicet mali suasores blandiendo. Quod agebant, ut meam animam uulnere prauitatis sauciarent. Ostendit uero per hoc quod ait, exspectauerunt, penam martyrii non fuisse acceleratam et precipitatam, ut grauior fieret pena protracta quam subitanea; grauior est enim ista persecutio, que et coronam martyrii suspendit, et mortem anime suadere non desinit. Sed intelligens iste testimonium Dei non poterat ad uitia nefanda perduci, unde illi soli a tali periculo liberantur qui Domini illuminatione firmantur. Intellexi autem exponatur, id est, operatus sum, sicut in alio psalmo dicitur: Beatus qui intelligit super egenum , id est, subuenit egeno. Ille enim qui  operatur secundum testimonia, non potest ad uitia, ut diximus, nefanda perduci.


96 Omni consummationi uidi finem: Latum mandatum tuum nimis.

C Consummatio est enim omnium uirtutum perfectio, cui consummationi Christus est finis, quem se uidisse dicit, cum eum illuminata mente credidit esse uenturum. Latum mandatum significat caritatem, quam circa Deum habere iubemur et proximum. Nam quid latius esse dici potest, quam quod uniuersam legem et prophetarum dicta concludit? Nam, ut Saluator docuit, in his duobus mandatis caritatis lex omnis et prophete pendent . H Preuidit ergo Propheta in spiritu Christum omnia consummasse, que scripta sunt de eo in lege, prophetis  et psalmis. Propter quod in cruce dixit: Consummatum est .



ARGUMENTUM SEQUENTIUM OCTO uERSUUM.

C B Populus beatus prophetarum atque Euangelii meditatione proficiens super docentes se ac seniores, asserit se diuina intellexisse mandata, B quod ergo mem interpretatur ex quo: significat ex quo, hoc est quod dicitur H B: Quomodo dilexi legem tuam, Domine? id est, ex quo affectu dulcedinis et amoris, ut significet ex intimo. Quod uero dicitur ex ipsis: significat ex ipsis Domini mandatis eorumdem concipiendum amorem, unde dicit, a mandatis tuis intellexi.


H B Mem, ex quo uel ex ipsis.


97 Quomodo dilexi legem tuam, Domine:  Tota die meditatio mea ÷ est ..

C Dicendo, quomodo, promittit se dicturum quemadmodum legem Dei precipua intentione et uoluntate dilexerit. Tota die, continuum tempus significat, meditatur enim toto uite tempore legem Dei, qui omnia que facit, in laudem Dei agit. Si quis enim cum timore Dei cibos temperanter accipit, si somnos conuenienter carpit, legem Dei meditatur in omnibus, quoniam se honesta et probabili actione commendat.


98 Super inimicos meos prudentem me fecisti mandato tuo: Quia in eternum mihi est.

C Inimici intelligendi sunt obstinati Iudei, heretici et pagani, qui precepta Dei non operantur.  Supra istos prudentem se dicit effectum, quoniam iussa Dei deuotus impleuit. Sed unde factus prudens fuerit, addidit: tuo mandato. Quoniam dum illi obediuit fideliter, cunctos errantes transcendit. Adiecit: quia in eternum mihi est, scilicet mandatum tuum, scilicet dilectio Dei et proximi.


99 Super omnes docentes me intellexi: Quia testimonia tua meditatio mea ÷ est ...

C Intendamus hic superiorem uersum, ubi non dixit, supra patres, sed super inimicos; hic autem arguit magistros, scilicet Phariseos, quia ad litteram se tenentes, spiritalem intelligentiam negligebant. Supra tales igitur omnes doctores, merito cohors sancta se melius intellexisse dicit, quia sinceram Dei doctrinam accepit, sed et cur melius  intellexerit, causam dicit, quia testimonia tua meditatio mea est.


100 Super senes intellexi: Quia mandata tua quesiui.

Super senes intellexi. Senes dicit hic, non canos mente, sed corpore. uult igitur dicere, melius intellexit populus nouus  quam senior ille Iudaicus, qui eum contemnendum iudicauit. Quare intellexit super seniores addidit, uidelicet: Quia mandata tua exquisiui: non hominum peruersorum mandata seruaui.


101 Ab omni uia mala prohibui pedes meos: Ut custodiam uerba tua.

C Ab omni uia mala: significat hereticorum prauas  suasiones, quibus illi blandiuntur: uel omnium malorum praua opera, Pedes autem meos: significat assensum mentis, qui nos quodam uestigio ducit ad culpam: nisi pietas Dei nos abstraxerit. Ut uerba tua custodiam: aliter enim uerba Dei custodire non poterat, nisi cum illa pestifera suasio probatur expulsa.


102 A iudiciis tuis non declinaui: Quia tu legem posuisti mihi.

C A iudiciis tuis dicit, id est ab illo quod tua uoluntas constituit et uiuendi regulam dedit, ab eo utique non declinaui. Quia tu legem posuisti mihi: hoc est Euangelium, quod totius plenitudinis donauit effectum: non ergo lex uetus  hic accipitur.


103 Quam dulcia faucibus meis eloquia tua: Super mel ori meo.

C Quam dulcia, id est plus omnibus dulcia et maxime dulcia. Quia H transito melle  per palatum, nullum habet ultra saporem: eloquia uero Dei  semper dulcia sunt meditantibus ea. C Cum enim omnis gustus corporalis sit in palato et faucibus tantum, eloquia tamen Domini deglutita in cordis dulcescunt faucibus.


104 A mandatis tuis intellexi: Propterea odiui omnem uiam iniquitatis.

C Legem enim Dei edoctus, intellexit scriptum illud: Fili, noli ambulare cum impiis . Item audierat: Perdidisti omnes qui fornicantur  abs te , talia quippe in mandatis Dei dum audisset, uiam iniquitatis intellexit omnimodis exsecrandum, que iusto Domino placere non poterat.



ARGUMENTUM SEQUENTIUM OCTO uERSUUM.

C B Cohors beata, pedibus suis Dominici uerbi lumen radiare congaudens. B Expetit retributiones Domini perpetuas: ob quas hec littera sempiterni nomen accepit. Porro quod piscis interpretatur: ostendit eum qui in fluctibus seculi lumen uerbi requirit.


H B Nun, sempiternum uel piscis.


105 Lucerna pedibus meis uerbum tuum: Et lumen semitis meis.

C Testatur beata cohors, pedibus suis uerbum  Dei  lucere, ne absentia ueri luminis incidat in ruinam: quam per suam prouidentiam uitare non poterat. Et lumen semitis meis: H Ut hoc lumine preeunte, dum semitas uite istius gradimur, ad illam que uera uia est perducamur. Lucerna ergo Scriptura sancta dicitur prophetarum: et Euangeliorum lumen, uel utrumque lumen et lucerna.


106 Iuraui et statui: Custodire iudicia iustitie tue.

C Iurare est enim iure orare, id est equitatem dicere: ne uelit quispiam quod promisit, in partem alteram declinare. Iurare igitur hic non significat sacramentum prestare , sed iurare est firmiter  in animo constituere bonum propositum implere. Iudicia uero iustitie sunt: cum exaltat humiles, deiicit superbos.


107 Humiliatus sum usquequaque: Domine, uiuifica me secundum uerbum tuum.

C Deum se dicunt membra Christi usquequaque humiliata: ostendunt multarum persecutionum se sustinuisse pericula, et ex humilitate sua secundum promissiones Dei uiuificari se petunt. uerbum enim illud dici potest: uenite ad me, omnes qui laboratis, etc. .


108 uoluntaria oris mei beneplacita fac, Domine: Et iudicia tua doce me.

C Oris autem uoluntaria sacrificia seu beneplacita sunt: deuotionem laudis offerre, non alicuius mundane  utilitatis, sed proprie uoluntatis intuitu. Illa ergo petit ut reddantur accepta Deo: quatenus hac oblatione placatus, iudicia sua eum doceat, que fidelibus mentibus dignatur aperire.


109 Anima mea in manibus meis semper: Et legem tuam non sum oblitus.

H Anima mea in manibus meis: hoc est, quia animam meam in bonis operibus  paratam semper habeo: uel quia paratus sum martyrium propter te sustinere. C Hoc ubique semper precipitur, hoc specialiter commonemur, ut sic redeamus ad legem: ne discedamus a lege. Per manus itaque, uel operationes, uel potestas intelligitur, uel promptitudo ad martyrium et passionem.


110 Posuerunt peccatores laqueum mihi: Et de mandatis tuis non erraui.

H Quid sunt isti laquei: nisi tendicule diaboli uel suggestiones eius? C In hac enim silua mundi, tot laqueos inuenis, quot uitia contueris. Sequitur remedium, quod cognoscitur contra ista uenena pugnare, scilicet quia a mandatis Dei minime declinaui. Ab illis enim qui non declinat, ulla deceptione non capitur: quia iuxta ipsa mandata, non in ipsis insidie sunt. H Laqueus enim iuxta uiam, non in uia ponitur: et si egressus de uia fueris mandatorum, cades in laqueum.


111 Hereditate acquisiui testimonia tua in eternum: Quia exsultatio cordis mei sunt.

C Ista hereditas lucratiua eterna possessio est.  Testimonia, sanctissima precepta sunt. Merito exsultationem sui cordis esse dicebat hereditatem regni celestis: ipse enim meretur ad eam peruenire, quod probatur de tali acquisitione gaudere. H Testimonia enim et precepta tua, hec sunt hereditas iusti, hic et in futurum in eternum.


112 Inclinaui cor meum ad faciendas iustificationes tuas in eternum: Propter retributionem.

H Inclinaui cor meum, scilicet ad humilitatem. Inclinaui enim, id est humiliaui cor meum, ut te intelligere meruissem: quia superbi non inclinant cor suum in humilitatem. Et addit ad quid inclinauerit, scilicet ad faciendas iustificationes: hoc est tua  mandata, que ego propter retributionem uite eterne facere propria uoluntate decreui.



ARGUMENTUM SEQUENTIUM OCTO uERSUUM.

C B Catholicum examen iniquos odio sibi fuisse dicit, legem uero Domini se dilexisse: petitque ille sanctus populus, ut ab eo susceptus, mala seculi euadat. B Nomenque littere exponit, cum dicit, Adiuua me et saluus ero.


H B Samech adiutorium.


113 Iniquos odio habui: Et legem tuam dilexi.

H Iniquos odio habui: non naturam  sed uitia et peccata, quibus legi Dei contrarii fuerant: quam ego diligo sicut tu precepisti, ut opere impleam.


114 Adiutor et susceptor meus es tu: Et in uerbum tuum supersperaui.

H Adiutor in presenti: susceptor, in seculo futuro. C Adiutor: pertinet ad implenda mandata, quoniam sine eius adiutorio, nec inchoare quidquam boni possumus, nec implere ualemus. uel susceptor: quando nostram naturam assumpsit. Et in uerbum tuum speraui. H Hoc est in Christum. C Qui est presidium summum.


115 Declinate a me, maligni: Et scrutabor mandata Dei mei.

H Declinate a me, maligni: hoc sunt demones uitiaque et peccata, quandiu enim ipsi tibi tendiculas preparant, et suggestiones pessimas: non potes scrutari mandata Dei tui. C Nec ad ea scrutanda idonei  inueniri possumus: nisi in eis totis anime uiribus occupemur. H Unde si uolueris tu quoque perfectam agere penitentiam: segrega te a consortio omnium malorum, et in alium locum fuge.


116 Suscipe me secundum eloquium tuum et uiuam: Et non confundas me ab exspectatione mea.

C Petit se sancta cohors effugatis perfidis a Domino suscipi, ut possit eius promissione saluari. Cum dicit uiuam: futurum tempus ostendit. Hic enim uere non uiuitur, ubi fragilitate carnis peccatur. Exspectatio quoque sanctorum est: celorum regna et angelorum consortia, promereri, et  ipsum iugiter uidere, qui in beatorum solet semper corde dulcescere.


117 Adiuua me et saluus ero:  Et meditabor in iustificationibus tuis semper.

H Auxilium rogat in anima Propheta sibi uenire de Christo. Addit: et meditabor in iustificationibus tuis. C Causam reddit obsequii. Quia quandiu in hoc seculo sumus, et a peccatis liberi esse non possumus: decet nos in ista semper iustificatione  prosternere, et eius uoluntatem meditari.


118 Spreuisti omnes discedentes a iudiciis tuis: Quia iniusta cogitatio eorum.

C Merito ergo spernuntur a Domino, qui ab eius iustificatione  discedunt, eorum quippe cogitatio iniusta est, ut uelle peccare, et iustissimo iudici satisfacere nolle.  Merito igitur superbi spernuntur a Domino, qui remedio penitentie sanari despiciunt et iustificari.


119 Preuaricantes reputaui omnes peccatores terre: Ideo dilexi testimonia tua.

H Preuaricantes fuerunt omnes, qui ante aduentum Christi erant: quia sub debito tenebantur preuaricationis Ade primi hominis, et omnes ad infernum descendebant. Ideo dilexi: ne in his preuaricator appaream.


120 Confige timore tuo carnes meas: A iudiciis ÷ enim .. tuis timui.

C Precatur ergo sanctus Apostolus, configi se timore Domini: ut moriendo uiuat, qui prius uiuendo moriebatur. Felix qui clauo isto configitur, qui tali uulnere sauciatur; ipso clauo confixus erat, qui dicebat:  Mihi uiuere Christus est, et mori lucrum . H Timore itaque iudicii, carnem Deus configit illius, qui omnes concupiscentias carnis crucifigens, cum Christo commori et consepeliri cupit ; ut secum resurgere et conuiuere eternaliter possit.



ARGUMENTUM SEQUENTIUM OCTO uERSUUM.

C B Membra Domini in eternum uiuentia petunt sacre incarnationis aduentum. B Ille enim, scilicet Christus, est fons uiuus qui queritur: iste oculus mundus qui querit.


H B Ain, fons siue oculus.


121 Feci iudicium et iustitiam: Non tradas me calumniantibus me.

 C Facit enim iudicium, quisquis iudicat contra se, et prauitates suas ante examen Domini iusta exsecratione condemnat. Sed ne hoc iudicium adulatorium magis quam uerum putares, addidit: et iustitiam: quoniam per illam nos iudicamus, quando delictorum nostrorum uindices sumus. Ne tradas me: petit populus sanctus, ne tradatur persequentibus se, id est, diabolo et eius ministris: quibus ideo irascebantur immundi spiritus, quia uidebant suasiones suas et immissiones damnari.


122 Suscipe seruum tuum in bonum: Non calumnientur me superbi.

C Domini enim misericordia suscipimur: quando peccatorum nostrorum compulsione percutimur.  Seruus enim a seruando dicitur: quod eum captum, Domini sui manus miserata: ab imminenti interitu seruauerit. Et iste, a periculo anime Christi miseratione liberatus, eius se seruum dicit. Ne calumniantur, scilicet immundi spiritus, qui nobis improbe aduersantur et nos calumniantur: quia et cum ipsi nos decipiant, tamen et cum hoc nos semper accusant.


123 Oculi mei defecerunt in salutare tuum: Et in eloquium iustitie tue.

C Cordis enim oculos dicit defecisse, propter aduentum Christi, quem tanto desiderio exspectabat: ut nullam requiem habere potuisset exspectando. Salutare Christus est. Et in eloquium iustitie, id  est euangelica uerba, que dicturus erat populo credituro.


124 Fac cum seruo tuo secundum misericordiam tuam: Et iustificationes tuas doce me.

C Misericordiam supra se fieri petit: quia iustum est ut iugiter rogetur, qui si non petatur offenditur. Seruo tuo: quia statim corruit, qui alterius esse uoluerit. Et uide quod iustificationes se doceri postulauit, quas iam deuotus accepit. Et per totum psalmum frequenter petit uno loco, quod alio se accepisse fatetur: ut Deus quod dedit conseruet, et quia petendi nunquam debet esse fastidium. Hanc enim assiduitatem et oratio Dominica designat, que dicit: Panem nostrum quotidianum da nobis hodie


125 Seruus tuus ÷ sum .. ego. Da mihi intellectum ut sciam testimonia tua.

C Seruus tuus sum, da mihi: qui solitus es donare, que iuste ac fiducialiter peteris. Ut sciam, id est ut accepta retineam. Scire enim illud est, quod in nostram notitiam ueniens, nulla obliuione deletur. Et quamuis omnia expedientia continuis precibus sint a Domino postulanda, maxime tamen diuinarum Scripturarum intellectus iugiter petendus est: qui quanto plus percipitur, tanto suauior inuenitur.


126 Tempus faciendi, Domine: Dissipauerunt legem tuam.

A Clamat populus fidelis, tempus faciendi: hoc est ut mundo appareas, peccata dissoluas, ipsum diabolum prosternas. Addit causam faciendi quod petiuit.  Quia dissipauerunt Iudei legem, quam ille eis inuiolabiliter custodire precepit. Dissipare enim legem, est aliter uiuere quam lex precipit, et facere quod lex damnat.


127 Ideo dilexi mandata tua: Super aurum et topazion.

H Sicut enim aurum cunctorum metallorum pretium precellit, ita topazius  omnium uincit honores, ideo Propheta super omnia hec mandata Dei dilexit: quia in his aduentum Domini, qui mundum redemit, nuntiatum inuenit.


128 Propterea ad omnia mandata tua dirigebar: Omnem uiam iniquam odio habui.

 C Qui legem Dei diligebat super aurum et gemmas, necesse fuit ut ad omnia mandata eius directus appareret: et congruum fuit ut odisset omnem iniquam uiam, qui meruit amare rectissimam. Iniqua enim uia est, que nos ducit ad uitia: recta, que ad salutem trahit et uirtutes, indulgentiamque tribuit et salutem.



ARGUMENTUM SEQUENTIUM OCTO uERSUUM.

B Sanctus populus asserit se aperuisse os suum, attraxisse spiritum, ut eius audiatur oratio.  in qua paruulus quisque et humilis introitum cordis aperit, et spiritum diuine caritatis et pietatis imbibit.


H B Phe, os ab ore non ab osse.


129 Mirabilia testimonia tua ÷ Domine ... Ideo scrutata est ea anima mea.

C Diffinitionem testimoniorum uno uerbo complexus est, dicens mirabilia. Mirabilia plane: quoniam per ea celestis uirtus hominibus terrenis innotuit: et nosse dederunt paruulis, unde angeli beata delectatione complentur. Hec semper scrutari licet, et assidua meditatione perquiri: non illud timeri quod dicit. Altiora te ne quesieris, et fortiora te ne scrutatus fueris : altiora enim dici non possunt, que ut perquirerentur edicta sunt.


130 Declaratio sermonum tuorum illuminat: Et intellectum dat paruulis.

C Sermones Dei sunt: quos iustorum prophetauit  auctoritas, ut est: Ecce uirgo concipiet . Et alibi: uidebit omnis caro salutare Dei . Istos sermones declarauit illuminatione aduentus sui: quia per ipsum manifesta facta sunt, que sacris litteris tenebantur abscondita. Paruuli sunt, non etate dicti sed de simplicitate et humilitate conscientie.


131 Os meum aperui et attraxi spiritum: Quia mandata tua desiderabam.

C Os enim dicit mentis introitum: qui tunc aperitur, quando aliquid discere curamus. Attrahit spiritum, id est uirtutem faciendi, quam per se non poterat adipisci. Attrahitur enim spiritus, quando mens salutaris desiderii completur affectu, et incipit firma mente uelle quod ante appetiuit. Quia mandata  tua: ardorem siquidem mandatorum habuisse se innuit, ideo enim aperuit os, quia desiderabat mandata.


132 Aspice in me et miserere mei: Secundum iudicium diligentium nomen tuum.

C Frequenter Dominus aspicit iratus, ut perdat: sicut Sodomam. Aspicit etiam propitius: ut in muneribus fecit Abel. Et ideo ne in partem susciperetur aduersam: adiunxit, et miserere mei. Iudicium quippe Dei est: ut nomen suum diligentibus largiatur auxilium misericordie. Sic, et secundum illud iudicium, sibi petit misereri.


133 Gressus meos dirige secundum eloquium tuum: Et non dominetur mei omnis iniustitia.

C Gressus significat motus anime: nam sicut per  gressus corporis de loco ad locum transferimur, ita et in illis, quibusdam passibus, siue ad meliora, siue ad peiora progredimur. Secundum eloquium: petit sese sancta cohors dirigi  quibus obseruatis fit, ut nulla illi iniustitia dominari potuisset. Et uide quam caute petat: non enim petit, ut a nulla iniquitate pulsetur, quia hoc communi lege hic fieri non potest: fieri uero potest ut non dominetur, non solum aliqua, sed omnis iniquitas.


134 Redime me a calumniis hominum: Et custodiam mandata tua.

C Calumnie sunt hominum contra honorem ueritatis controuersie, uel iurgie requisite: quas merito  cohors sancta precabatur a se auferri, ut, amotis aduersitatibus, mandata Dei posset indagare. Est enim calumnia commentum aliquod periculose falsitatis obiectum: quod bonis semper hominibus studio peruersitatis obiicitur, ut recta conscientia actum ab eis, decolorare conantes, criminari ualeant. uel breuius. H A Calumnia est falsa criminis obiectio.


135 Faciem tuam illumina super seruum tuum: Et doce me iustificationes tuas.

C Desiderat sancta cohors Saluatoris aduentum cuius facie illuminata sunt tenebrosa peccata, et qui uitam confert mortuis et certissima remedia desperatis. uel ita illumina, ut illuminatam faciem tuam, non uelatam conspicere possim. Legem enim Moyse  ferente, in faciem eius Iudei conspicere non poterant : quia uelatis legem cordibus audiebant. uultus enim Moysi fulgor erat legis: quem quia Iudei conspicere non ualebant, uelabat uultum et ita respicere ualuerunt. Illud uelum cordis hic auferri petit, ut claram legis ueritatem agnoscere possit.


136 Exitus aquarum deduxerunt oculi mei: Quia non custodierunt legem tuam.

C Exitus aquarum: significat lacrymas copiosas: quas tunc profundimus, quando peccatorum nostrorum recordatione mordemur. Nam si mandata Domini custodiremus, letitiam utique haberemus, non ardorem plorationis. Et uide, quia per oculos dicit satisfactionem uenisse; per quos frequenter illecebras  huius seculi attrahimus: ut merito per illos culpa mundetur, per quos et excessus admittitur.



ARGUMENTUM SEQUENTIUM OCTO uERSUUM.

C B Cohors sanctorum, carnis sue triumphatrix, secundum huius littere nomen iustitiam Domini confitetur: et eloquia eius ignita, continua se dicit dilectione uenerari


H C Sade, iustitia.


137 Iustus es, Domine: Et rectum iudicium tuum.

C Iustus es, Domine: qui iubes peccatores se affligere, ut eos debeat tua medicina saluare: iustum est enim, ut delinquens per satisfactionem corrigatur, et iustitia Dei humili confessione declaretur: suis enim meritis putaretur datum si peccator iugiter  floreret illesus.


138 Mandasti iustitiam testimonia tua: Et ueritatem tuam nimis.

C Mandasti, id est precepisti, scilicet obseruari nimis, id est ualde. Testimonia uero sunt, que sub testificatione sunt prolata, id est precepta. Hec continent iustitiam et ueritatem: iustitiam, quoniam equaliter omnia discernunt: ueritatem, quia promissa retribuunt. H uel omnia que mandante te patimur, iusta, recta ac uera sunt: quia aut pro peccatis nostris ingruunt, aut ut probati manifestemur eueniunt. A uel dicit testimonia Dei esse iustitiam et ueritatem: iustum enim se probat mandando, et uerum, et ideo uult custodiri nimis.


139 Tabescere me fecit zelus meus: Quia obliti sunt uerba tua inimici mei.

C Tabes est alicuius morbi contracta necessitas: que nos facit paulatim defluere, dum corporis soliditatem consumit: quod sibi accidisse testatur, cum non patiebatur perfidorum laceratione uiolari legem Domini. Et hic zelus est bonus. Quandoque etiam in malo ponitur, ut ibi: Zelus et inuidia comedit domum Iacob.


140 Ignitum eloquium tuum uehementer: Et seruus tuus dilexit illud.

C Ignitum est eloquium Domini: quia purgat mortalium corda, mundana fece sordentia uehementer. Et ut hoc non ad mortem crederes, sed ad salutem, addidit. Et seruus tuus dilexit illud:  utique diligebat quod uitam conferre nouerat et honorem, non quod mortem afferret. C Et sicut eloquium preceptorum peccata consumit: ita peccantem, si conuertatur, illuminat.


141 Adolescentulus sum ego et contemptus: Iustificationes tuas non sum oblitus.

H Iste uersiculus ad populum Christianum referendus est: qui prius contemptus, et de domo patris eiectus, recolens iustificationes Dei, primogenita prioris accipiens, prior effectus est.


142 Iustitia tua iustitia in eternum: Et lex tua ueritas.

C Hic uersus iustitiam Domini et legem ab hominum iustitia et lege discernit. Hominum enim iustitia  temporalis est. Iustitia  autem Dei in eternum manet: quia quisquis eam custodierit eterna felicitate gaudebit. Ita et de lege sentiendum, quicunque eam intelligere meruerit, celesti ueritate completur: ueritas enim legis Christus est.


143 Tribulatio et angustia inuenerunt me: Mandata tua meditatio mea est.

C Tribulatio et angustia: sanctis uiris magna sunt munera, quia norunt se pondere talium compressos exsudare peccata, et tendere ad gaudia eterna. Inuenerunt me: quasi exspectantem, quasi fixum et ad earum certamina preparatum. Subiungit uero illud adiutorium, unde se nouerat in diuersis passionibus curatum, dicens: Mandata tua, etc.: quoniam semper in diuinis Scripturis erat animus  occupatus.


144 Aequitas testimonia tua in eternum: Intellectum da mihi et uiuam.

H Aequitas testimonia Dei sunt: quia eque omnia discernunt, propterea uiuificari se postulat, ut pro eorum intelligentia uitam possit capere sempiternam. C Breuiter itaque definiuit testimonia Dei, esse equitatem in eternum contra tribulationes et angustias  ut tali spe temporales angustie contemnerentur.



ARGUMENTUM SEQUENTIUM OCTO uERSUUM.

C B Reuerentissimus chorus , in toto corde suo clamat ad Dominum, iustificationes eius sedulus exquirens.


 H B Coph, uocatio.


145 Clamaui in toto corde, exaudi me, Domine: Iustificationes tuas requiram.

C Hunc clamorem non corporee uocis, sed spiritalis mentis intellige. C Est enim iste clamor deuote mentis affectus, qui magna cordis intentione profertur. Cogitationes illas enim exaudiuit Altissimus, que pia intentione uoluuntur. In toto corde dicitur: ne putares aliud cogitandum, quando clamatur ad Dominum. In sola enim religiosa cogitatione debet totus spiritus occupari, ne mens diuisa nequeat quod postulat impetrare. Et intende quid clamat: Non diuitias, honores, uoluptates, sed iustificationes tuas requiram: non lectione tantum sed opere.


146 Clamaui ad te saluum me fac: Et custodiam mandata tua.

C Clamaui ad te: ad illum enim clamat, qui petitionem suam digne toto cordis affectu effudit. Cum dicit, saluum me fac: in anima uult intelligi, non in corpore, non enim corporis salutem petere poterat, qui libenter corporeis passionibus subiacebat.


147 Preueni immaturitate et clamaui: Quia in uerba tua supersperaui.

C Preueni immaturitate: quisquis in annis puerilibus anticipat modestiam senectutis, et ante facit grauissimam mentem, quam possit annorum numerositate canescere. Quia in uerba tua  sperare non destiti. A uel in uerba prophetarum  et Dei, potentis facere quod promisit: promisit enim in uerbis suis Redemptorem missurum.


148 Preuenerunt oculi mei ad te diluculo: Ut meditarer eloquia tua.

C Preuenerunt oculi mei: significat oculos cordis ante credidisse uenturo in carne Domino, quam eius irradiaret aduentus. Christus enim est dies, eiusque aduentus et incarnatio diluculum est: diluculum enim initium diei significat. Ut meditarer: causam reddidit cur ante diluculum mens eius surrexerit, non ut agrum coleret, sed ut Dei meditaretur eloquia.


149uocem meam audi secundum misericordiam tuam, Domine: Secundum iudicium tuum uiuifica me.

 C Petit suam uocem exaudiri secundum illam misericordiam, que ex miseris beatos fecit, ex captiuis liberos, ex mortuis uiuos. Quod autem addidit uiuifica me: confitetur se mortuum esse lege peccati. uiuificari enim non potest: nisi qui in se propriam non habet uitam. Quod uero dicit secundum iudicium, intellige illud, quo supplicantibus parcit, et se damnantes absoluit.


150 Appropinquauerunt persequentes me iniquitate: A lege autem tua longe facti sunt.

A C Appropinquant enim persequentes: quando post omnia usque ad lacerationes carnis uidentur accedere. H Iniquitate autem appropinquant, id est cum iniquitate . Quoniam patiebantur  martyres mala pro bonis. A lege autem, isti scilicet persecutores, longe, etc., quia H A C quanto ad sanctorum penas appropinquabant: tanto a lege Domini recedebant. Si uero textus alicuius habeat iniquitati uel inique, idem sensus redit: qui enim iustos persequitur, propinquat iniquitati et inique agit.


151 Prope es tu, Domine: Et omnes uie tue ueritas.

C Dum dicit prope es tu, Domine: confitetur eum ubique presentem, et eum nosse si peruersa gerimus, nec declinare eum posse cum fugimus. Una est ergo salus, ad ipsum festinare: quem non possis effugere. Et omnes uie tue: Iudeus hoc non potest loqui, qui noluit credere ueritati: potest uero  dicere qui Christo credit et mandata eius custodit. A Etiam in tormentis, quod illa non immerito patiatur, sed uerum sit Dei in hoc iudicium. Sic Esther, sic Daniel, sic tres in camino, sic omnes sancti confitentur .


152 Initio cognoui de testimoniis tuis: Quia in eternum fundasti ea.

C Initio  dicit Ecclesia, Cognoui de testimoniis: A scilicet quibus testatus es te daturum Redemptorem et regnum eternum. Quia in eternum fundata sunt. A C Quippe que ad fundamentum Christum pertinebant. Ipse enim fundamentum est,  in quo omnia dicta et scripta Legis et prophetarum et Euangelii fundata sunt . C Unde euidenter cognoscitur, ab antiquis mente conspectum Christum.



ARGUMENTUM SEQUENTIUM OCTO uERSUUM.

C B Populus, uitiorum uictor, se petit uiuificari, quoniam mandata Domini summo studio exquisiuit: principium quoque uerborum Domini testatur esse ueritatem, et hoc est caput quod presens littera ostendit.


H B Res, caput.


153uide humilitatem meam et eripe me: Quia legem tuam non sum oblitus.

A uide humilitatem meam et eripe me: Quamuis  ista uox uideatur martyrum: tamen nemo eam a se putet alienam, qui in Christi corpore est constitutus. Et eripe me. C Scilicet de necessitate penarum, et de periculo mortis  uel de periculo peccatorum. Quia legem tuam. H A C Scilicet qua dixisti: Qui se exaltat humiliabitur, et qui se humiliat exaltabitur .


154 Iudica iudicium meum et redime me: Propter eloquium tuum uiuifica me.

A C Petit chorus sanctorum iudicium suum, id est causam, qua se tribulant et persequuntur iniuste demones, a Domino iudicari, et se ab ipsis redimi. Addidit, propter eloquium tuum, C illud,  scilicet ubi promittit: Qui credit in me non morietur .


155 Longe a peccatoribus salus: Quia iustificationes tuas non exquisierunt.

H C Merito ergo a salute facti sunt longe Iudei, qui respuerunt salutis auctorem et iustificationes legis non intelligebant, quia Christum in eis non agnouerunt. A uel etiam, a quibuslibet peccatoribus legem Dei spernentibus, longe est salus.


156 Misericordie tue multe, Domine: Secundum iudicium tuum uiuifica me.

C Miserationes Domini sunt, per quas afflictis et et sauciis diuersis modis subuenire dignatur. Secundum iudicium tuum uiuifica me, H ne inueniatur in me quod iudicium mortis assumat, C quia nec sine  iudicio miseretur, nec sine misericordia, iudicat. Ideo quando miseretur iudicat, et quando iudicat miseretur.


157 Multi qui persequuntur me et tribulant me A testimoniis tuis non declinaui.

C Narrat enim iniurias siue persecutiones, unde numerus electorum crescit, uerum inter omnia nullatenus se a testimoniis Dei declinasse testatus est.


158 uidi preuaricantes et tabescebam: Quia eloquia tua non custodierunt.

C uidi aliquos in persecutionibus fidem, quam tenuerunt, abnegantes. Quod cohors sancta aspiciens affligebatur, dolens se socios fidei perdidisse; sed unde tabescebat ostendit, quia preuaricator nequaquam  eloquia euangelica custodiuit, scilicet: Qui perseuerauerit usque in finem hic saluus erit . H uel Iudei preuaricatores sunt, qui dixerunt ad Moysen: Omnia quecunque dixerit Dominus faciemus : et non fecerunt. Et nos, in baptismo diabolo et operibus eius renuntiantes, et renuntiata facientes, preuaricantes sumus. De quo sancti uehementer dolent.


159 uide quoniam mandata tua dilexi, Domine: In misericordia tua uiuifica me.

C Bene dicit, dilexi mandata, scilicet martyrii penas usque ad mortem perferendo, Dominus enim animorum qualitates gratius respicit quam cruciatum carnis. Oportet ergo hilarem martyrem esse. Merito ergo uiuificandum se petebat in beata uita a  Domino, qui uitam huius seculi pro uera religione contempserat.


160 Principium uerborum tuorum ueritas: In eternum omnia iudicia iustitie tue.

C Illud principium, mihi uidetur significare initium Scripturarum diuinarum, scilicet. In principio creauit Deus celum et terram. Illud enim, principium uerborum Dei, probatur esse perfectio totius ueritatis. Et sicut in principio uera est Scriptura, ita in fine. ueritas enim, que a principio uera loquitur, etiam uerba sua usque ad finem uera ostendit dicens: Celum et terra transibunt, uerba autem mea non transibunt . Iudicia uero iustitie ipsius erunt sine dubitatione perpetua,  quando eius sententiam, nec tempus aliquod mutabit, nec res ulla subuertit. Iudicia uero illa putat, quando dicetur: uenite, benedicti Patris mei, etc., et: Ite, maledicti in ignem eternum . Hec iudicia in eternum fixa manebunt. Sic in uno uersu et initia nostre fidei et adhuc uentura conclusit, omnia in ueritate complenda. A uel uerba tua a ueritate tua eterna procedunt, et ita eorum principium est ueritas. Et quoniam ab illa ueritate procedunt, ueracia sunt et neminem fallunt. Et quoniam neminem fallunt, et eis pronuntiatur iudicia iustitie tue, scilicet uita iusto, pena impio, in eternum erunt ista iudicia iustitie tue uera, et manebunt in eternum, hi, in uita, isti, in pena.



ARGUMENTUM SEQUENTIUM OCTO uERSUUM.

 C B Sanctorum cetus persecutiones seuientium pro caritate Domini sibi dicit esse gratissimas. B, dentes autem, quos huius littere nomen exprimit uel sanctorum intellige, qui Dominum laudant, uel persecutorum, de quibus dicitur: Filii hominum, dentes eorum arma et sagitta.


H B Sin, dentes.


161 Principes persecuti sunt me gratis: Et a uerbis tuis formidauit cor meum.

C Principes, hic persecutores debemus accipere; sic enim et diabolum principem dicimus, qui sibi primatum in sceleribus uindicauit. Gratis, quia sancti martyres nec eis tributa dari prohibuerunt, nec obedientiam subtraxerunt, uerum etiam pro eis orauerunt. Illi quoque non timentes eorum persecutionem,  Dei formidabant preterire precepta, unde subdit: Et a uerbis tuis formidauit. H Formidauit a uerbo illo, quo ait: Qui me negauerit coram hominibus, negabo et eum coram Patre meo .


162 Letabor ego super eloquia tua: Sicut qui inuenit spolia multa.

C Ipse denique populus Christianus letatus est, tanquam qui inuenit spolia multa, quando eloquia Dei Iudeis non credentibus, ad utilitatem proprie salutis, eripuit. Eloquia quoque sunt Dei H quibus dixit: Cum uos persequentur, et maledicent, et dicent omne malum aduersum uos mentientes propter me gaudet . Et totum Euangelium eloquia Dei sunt, C et omnes sacre admonitiones.


163 Iniquitatem odio habui et abominatus sum:  Legem autem tuam dilexi.

C Dicit se odisse iniquitatem, quod fas est, non nominem iniquum; atque eam sic abominatum fuisse ut longe redderet eam a se alienam, quatenus legem Dei perfecta uoluntate diligeret.


164 Septies in die laudem dixi tibi: Super iudicia iustitie tue.

H Septies laudat Deum per diem, cuius mens perdurans in pleno splendore ad illum septimum diem festinat, qui est Sabbatum Sabbatorum, id est requies eterna. C uel ad litteram, horas et uices septem, quibus Ecclesia Deum laudat, significat scilicet matutinam, tertiam, sextam, nonam, lucernariam, completoriam, et nocturnas. A C uel  omne tempus significat, ut est dictum alibi: benedicam Dominum omni tempore . Super iudicia, C quia parcit uidelicet supplicanti, et sic pius humilibus est ut non solum culpas dimittat, sed etiam premia eterna eis largiatur.


165 Pax multa diligentibus legem tuam: Et non est illis scandalum.

C Pax multa, scilicet mentis, et puritas et fidei copia, Ceterum tribulationibus in hoc mundo subiacet qui legem diligit et se famulum Dei profitetur, in quibus tranquilla mente manet. A Et non est illis scandalum, scilicet lex Dei, id est non scandalizantur in lege, ubi eam non intelligunt, scilicet potius uenerantur, et se non intelligere et magnum aliquid latere ibi affirmant. Nec etiam est diligentibus  Dei legem scandalum quidquid homines agant, id est non scandalizantur in malis hominum operibus, ut cadant, etiam si religiosos peccare uideant, ipsi non peccant.


166 Exspectabam salutare tuum, Domine: Et mandata tua dilexi.

A C Exspectabant aduentum Christi sancti patres ueteris legis. Et mandata eius dilexerunt, id est Deum et proximum diligebant. Exspectant et iusti noue legis, salutarem Christi secundum aduentum, ut secum in gloria coronentur. Exspectat ergo tota Ecclesia, que Dei mandata diligit, Iesum Dominum salutare omnium.


167 Custodiuit anima mea testimonia tua: Et dilexit ea uehementer.

 C Custodiuit, ad tolerantiam pertinet martyrii. A Custodiuntur enim Dei testimonia, dum non negantur: hoc est martyrum officium. C Dilexi, uero ad caritatem pertinet, tormentis omnibus fortiorem, que flammas uincit, gladios superat, et celesti uirtute cuncta transcendit. Ideo autem, uehementer, dicit, quia perfecta dilectio non habet modum, sed totius animi nisibus explicatur, ita ut nec tempore aliquo cesset, nec animi torpore lentescat.


168 Seruaui mandata tua et testimonia tua Quia omnes uie mee in conspectu tuo.

H Seruat mandata et testimonia, qui uias Dei recto cursu incedit, nec quidquam in actu, uel dicto, aut cogitatu agit, quod diuina contemplatione habeatur indignum. Quia omnes uie mee; C ideo se  dicit seruasse mandata, quia omnes uias eius dignatus est Dominus intendere, ut non suis uiribus, diuine potentie suum posse deputaret. Fuissent enim uie eius ceca nocte confuse, nisi uerum lumen eas dignaretur aspicere. Negatur ergo ei errorem preualere potuisse qui se profitetur respicere auctorem luminis.



ARGUMENTUM SEQUENTIUM OCTO uERSUUM.

C B Sanctorum chorus quantum ad finem psalmi uicinus est, tantum se Christo desiderat proximari, atque ideo aduentum Domini Saluatoris desiderans petit ut ouem perditam reuocare pietatis sue munere dignetur. B Ipse est ergo nobis omnium consummatio uirtutum, quia quicunque eum uidere meruerit,  nil ultra querere habebit. Ipsius est signum quo redempti canimus: Signatum est super nos lumen uultus tui, Domine.


H B Thau: signum, uel consummatio.


169 Appropinquet deprecatio mea in conspectu tuo Domine: Iuxta eloquium tuum da mihi intellectum.

C Cum petit cohors sanctorum orationem suam conspectui Dominico propinquare, ostendit multum esse longe ab eodem Deo presentiam peccatorum, quoniam illi nulla fiunt proxima, nisi que fuerunt sanctitate purgata. Petit itaque ut secundum eloquium Dei sapiat, ne uanitate et peruersitate humane prudentie submergatur. A uel secundum eloquium, id est promissum; promisit enim: Intellectum tibi dabo et instruam te . H Da mihi igitur  talem intellectum, ut nichil aliud quam quod oportet exorem. C Non enim intellectum mundanum petit.


170 Intret postulatio mea in conspectu tuo: Secundum eloquium tuum eripe me.

C Gradatim ascendit sancta petitio; nam qui ante dixerat: appropinquet, nunc dicit: intret, prius enim fuerat ut appropinquaret, deinde ut ad conspectum Dei intrare potuisset, quatenus omnia per ipsius gratiam cognoscamus impleri, et nichil applicemus humane uirtuti, et qui ante dixit: secundum eloquium tuum da intellectum, hic dicit: eripe me etiam, scilicet secundum affectum, ut superna desiderem.


171 Eructabunt labia mea hymnum: Cum docueris me iustificationes tuas.

 C Eructabunt labia hymnum, quando Spiritu Dei repleta sunt, et ad supernum intellectum disponitur sermo sensus diuini. Cum docueris me, promittit enim gratiam sue deuotionis cum Domini dona susceperit. H Si enim per puram conscientiam reserata fuerint a te labia mea tunc dignum laudationis proferunt hymnum.


172 Pronuntiabit lingua mea eloquium tuum: Quia omnia mandata tua equitas.

C Nihil est enim aliud in eloquiis tuis, Domine, nisi pax et equitas, et uita. Hoc corde credam, hoc labiis loquar, hoc lingua pronuntiem. C Nimis enim culpabile est, relictis diuinis eloquiis, ad ineptas mundi fabulas et otiosa uerba transire, que non solum non prosunt, sed et obsunt, Domino dicente:  De omni uerbo otioso reddent homines rationem .


173 Fiat manus tua ut saluet me: Quoniam mandata tua elegi.

C Dum dicit, fiat manus tua, designat Dominum Saluatorem, per quem facta sunt et reguntur uniuersa. Postulat ergo uenire Dominum Saluatorem. Quod autem dicit, elegi mandata tua, omnia se pericula propter amorem Dei postposuisse testatur.


174 Concupiui salutare tuum, Domine: Et lex tua meditatio mea est.

A C Salutare Patris Christus est, qui nos saluauit. Hunc et ueteres sancti concupierunt, et nunc Ecclesia concupiscit uidere eternaliter in dextera Patris.  Ideo enim legem tuam semper meditor, quoniam in ea uideo quem exspecto.


175 uiuet anima mea et laudabit te: Et iudicia tua adiuuabunt me.

C Promittens Ecclesia animam suam in eternum uiuere, quam nouerat salutariter credidisse, laudabo, inquit, te cantico scilicet nouo, quod homo ille salutariter innouatus canere debet. Iudicia uero illa dicit se adiuuare, que se in famulis suis facturum promisit, scilicet: uenite, benedicti Patris. Tunc enim perfecte credit se adiuuandum, quando erit iustorum numerus ad dexteram collocandus.


176 Erraui sicut ouis que periit: Quere seruum tuum, quia mandata tua non sum  oblitus.

C uox illa Ecclesie est et omnium electorum, sicut et totus psalmus iste. Ait enim ille homo generalis, qui in Adam errauerat, et ad caulas Dei per se redire non poterat, quoniam munus illud sapientie perdiderat quod habebat: Erraui quasi, a uia tua discessi, et uitiorum inuias solitudines cecus intraui. Sicut ouis, ouis ista unica est cunctorum fidelium congregatio. Et bene dictum est, que perierat, ut agnosceres illam misericordia Dei fuisse reparatam. Quere, Christo Domino dicitur, quoniam te humana imbecillitas non potest perquirere. Additur quoque requisitionis causa: quia mandata, etc.; quoniam iste iuste requiritur qui mandata Dei non probatur oblitus.



ORATIO EX PSAL. CXuIII.


Palma totius beatitudinis, Deus, qui fideles tuos, ut in lege tua ambulent, testimonia tua scrutentur, mandata custodiant salubris prouisor informas, concede nobis iustificationes tuas toto corde querere, eloquia intelligere, mirabilia predicare ut qui hactenus quasi perdite oues errauimus tuis piis humeris restituti paradiso gloriemur. Qui uiuis et regnas, etc.



PSALMUS CXIX.



ARGUMENTUM PSAL. CXIX.

C B Cantica graduum cantica ascensionum sunt, quibus ad superna conscenditur. Propheta clamat ad Dominum, ut liberetur ab iniquis, uehementerque  affligitur quod, in hac uita diutius commorans, malorum permistione pregrauatur.


TT. Canticum graduum.

C Noui quidem tituli et mirabiles inchoantur: Canticum graduum. Cum gradus audimus in psalmis, non corporeis gressibus suspicemur subeundos, sed mentis accipiamus ascensum. Ideo enim premissum est canticum, ut hoc potius ad anime prouectum applicare debeamus. Et gradus isti humilitatis sunt ascensus, quorum primus est relictio et confessio peccatorum. A Nihil enim aliud in istis canticis docemur quam ascendere in corde, in affectu bono, in fide, et spe, et caritate, in desiderio uite eterne.


1 Ad Dominum cum tribularer clamaui Et exaudiuit me.

C Primus itaque gradus uirtutum incipit, in quo Propheta confessione lacrymabili petit se de mundi istius tribulatione liberari. Quapropter et auditum se dicit, quoniam in tribulatione clamauit. Dominus enim nescit differre, quem compuncto corde sibi senserit supplicare. Que uero sit tribulatio, a qua se liberari petit, subditur: Domine, libera animam meam, etc.


2 Domine libera animam meam a labiis iniquis: ÷ Et .. a lingua dolosa.

C Petit se liberari Propheta, ab iniquis suasionibus, unde humanum genus corrui. Nam, cum uenisset serpens ad Euam, dixit per labia iniqua:  Cur non manducetis de hoc ligno . Cumque illa respondisset a Deo fuisse prohibitum, ait per linguam dolosam: Manducate et eritis sicut dii .


3 Quid detur tibi aut quid apponatur tibi: Ad linguam dolosam?

C Reuertitur Propheta ad interrogationem suam. Querit contra facinus tam immanissimum quale remedium sibi crederet esse prestandum, sed, ne tardaret Christi auxilium, medicina sequitur postulata, uersu sequenti:


4 Sagitte potentis acute: Cum carbonibus desolatoriis.

C Ecce illud remedium inuenit quod labia iniqua destruat: Sagitte potentis acute, uerba sunt diuine  legis, quibus corda aduersantium uelut quibusdam iaculis transforantur. Carbones desolatorii, hoc est digne compunctionis, que solitudinem et deuastationem et desolationem in mente facit peccatorum, et purgat liuorem peccatorum. A uel, carbones, isti sunt exemplaris uita sanctorum.


5 Hei mihi! quia incolatus meus prolongatus est; habitaui cum habitantibus Cedar: Multum incola fuit anima mea.

C Hei! sermo dolentis est, quod huius mundi prolixitate fatigetur. Quam querelam sanctos habuisse non dubium est. Incolatus, significat peregrinationem; incola est enim, qui ad tempus terram colit alienam, et a patria sua longe disiunctus est. Quod de illis merito dicitur, quorum conuersatio in celis  est . Cedar, Hebreum, interpretatur tenebre, et significat presentem mundum, in quo malitia regnat, et amatores ipsius tenebrosis actibus inuolutos. Multum incola fuit, quia sanctorum mens hic incolatum patitur ubi sub nullo gaudio habitare cognoscitur.


6 Cum his qui oderunt pacem eram pacificus: Cum loquebar illis impugnabant me ÷ gratis ...

C Ille enim odit pacem qui non amat Christum. Eram pacificus cum pacis, scilicet inimicis, illud implens euangelicum: Diligite inimicos uestros . Loquebatur etiam pacificus, non iniurians, sed impugnabatur gratis, dum contentiones fallaces pateretur ab inflammata iniquitate.



ORATIO EX PSAL. CXIX.


Tribulationum nostrarum optime mitigator, Deus, libera animas fidelium a labiis detrahentium, in quorum ut adiutoriis spiritalibus premunite, nullis impugnationibus aggrauentur. Per Dominum nostrum Iesum, etc.



PSALMUS CXX.



ARGUMENTUM PSAL. CXX.

C Propheta, ad sanctorum merita oculos eleuans, petit eorum adiuuari precibus, ne mens eius hostili impugnatione succumbat, indubitanter sibi promittens quod se integre postulare cognoscit.


TT. Canticum graduum.

Canticum, ad scientiam pertinet; graduum uero, ad actionem. Ille enim bene ambulat qui et cantat  cum scientia et profectione graduum, id est ecclesiastica operatione graditur.


1 Leuaui oculos meos in montes: Unde ueniet auxilium mihi.

C Ad secundum gradum iustus iste uenit, in quo post humilem peccatorum confessionem et tribulationem, ausus est leuare oculos ad montes. Oculos suos Propheta leuasse se dicit, hoc est ad contemplationem aliquam se ostendit fuisse prouectum. Spiritaliter, oculos cordis, seu ad sanctos uiros, seu ad libros diuinos, uel ad sublimes angelos credatur eleuasse, qui magnitudine et firmitate sua uere montes sunt, unde etiam competens exspectatur auxilium. Sed ne forsitan spem nostram solum in sanctos poneremus, consequenter unde nobis ueraciter  uenire possit auxilium sequens uersus ostendit.


2 Auxilium meum a Domino: Qui fecit celum et terram.

C Auxilium meum a Domino, et ne putares alterum Dominum, quoniam hoc equiuocum nomen est, dicit: Qui fecit celum et terram, significans uerbum per quod facta sunt omnia. Ab illo est uerum auxilium a quo est sanctis ut nobis auxilientur.


3 Non det in commotionem pedem tuum: Neque dormitet qui custodit te.

C Pes enim, pars ultima corporis. Qui, mentis imperio nos permutatione locorum transponens, significat cogitationes nostras, per quas in bonas malasque partes accedimus. Hos pedes optat Propheta  ne lubricatione peccatorum uertantur, ne, stante corpore, ruinam sustineat in corde. Dormitare dicitur Deus, quando nos in eius fide deficimus; in quo eius fides non dormit uigilat Christus. Dum ergo nos in fide Deum non respicimus, nobis eius defensio subtrahitur.


4 Ecce non dormitabit neque dormiet: Qui custodit Isrel.

C Si fueris Isrel, uid est ir Deum uidens, non dormitat tibi Deus. Ergo supra eos, qui Deum pura mente uident, Deus non dicitur dormitare, quia reuera talis in nobis aspectus eius redditur, qualis in ipso fuerit nostre mentis intuitus. Isrel enim interpretatur, uir uidens Deum. Igitur qui in eum  recte credit, erit ueracissimus Isrel, cui Deus non dormitabit custodiens eum.


5 Dominus custodit te: Dominus protectio tua super manum dexteram tuam.

H Dominus custodit te, ipse qui fecit celum et terram, quia dii, qui eam non fecerunt, pereunt ex ea. Dominus protectio tua super manum dexteram tuam, ille te protegit, ne opus tuum dexterum, id est bonum, pars impediat inimica, id est diabolus. Per dexteram igitur hic spiritalia bona intelliguntur, que per sinistra, id est temporalia impediuntur, nisi Deus custodiat.


6 Per diem sol non uret te: Neque luna per noctem.

 H Iustus nec in prosperis uri, id est eleuari ualet, nec in aduersis deiici uite presentis. Et uide idem, quod in sole et luna significatur, per diem noctemque significari. A C uel, uri, scandalizari intelligitur. Qui igitur nec in bonis nec malis actibus proximi scandalizatur, non uritur nec die nec nocte.


7 Dominus custodit te ab omni malo: Custodiat animam tuam ÷ Dominus ...

H Dominus custodit te, ab omnibus insidiis inimici. Custodit animam, ne ei pars dominetur aduerse potestatis. Per malum igitur hic accipe, non temporalia corporis incommoda, que amatores huius seculi estimant esse grauissima, sed illud malum quod diuinam gratiam tollit animam perdit. Deus enim permittit sanctissimos etiam uiros doloribus  ingentibus cruciari; animam uero custodit, ideo addit; custodiat, etc.


8 Dominus custodiat introitum tuum et exitum tuum: Ex hoc nunc et usque in seculum.

C Dominus custodiat introitum, hoc est de martyribus dictum, quorum introitus a Domino custodiendus est, ne aut uiolentia tormentorum cedant, aut blandimentis seducantur. Et exitum, ibi est tota perfectio, quando usque ad finem uite permanet in eis uera confessio. Ex hoc nunc, etc., quoniam quicunque perseuerauerit eterna beneficia possidebit, H id est non solum in hac uita custoditur, sed, et post, ab eterna pena.



ORATIO EX PSAL. CXX.

 Protege plebem tuam, non dormitans neque dormiens, Domine Deus, Isrel protector, et, ne uramur per diem, tu nos a scandalis huius mundi defende. Per Dominum nostrum Iesum Christum, etc.



PSALMUS CXXI.



ARGUMENTUM PSAL. CXXI.

C B. Gaudet Propheta se commonitum ad supernam Hierusalem esse uenturum, ubi iam sancti secura prosperitate consistunt loquiturque ad ciues Hierusalem pacis eis abundantiam optans.


TT. Canticum graduum.


1 Letatus sum in his que dicta sunt mihi: In domum Domini ibimus.

H uenit ad tertium gradum, quo iam non solum  eleuat ad montes oculos, uerum, spe concepta, letatur se iturum ad montes, et sanctorum societatem, et celestem Hierusalem. C Querendum uero est quis ad Prophetam hec dixit quibus se letatum esse testatur, uidelicet Spiritus sanctus, qui cordi eius tacita uoce loquebatur, non sermone, sed diuino spiramine. H uel, dicta sunt, in prophetis, et lege, et apostolis. C Domus hec iustos tantum recipit, angelos continet. Que est celestis Hierusalem, in qua creaturarum omnium auctor conspicitur.


2 Stantes erant pedes nostri: In atriis tuis + Hierusalem

C Dicit se Propheta stare in illa celesti domo, ad quam desiderat summo studio peruenire. Ibi enim statur, ubi semper firma uoluntate consistitur. Atrium est  introitus domus, in quo commanere nequeunt habitantes. Hic autem atria pro interioribus ponuntur, et pars pro toto.


3 Hierusalem que edificatur ut ciuitas: Cuius participatio eius in idipsum.

C Aedificatur plane celestis Hierusalem quotidie uiuis lapidibus, id est martyribus, confessoribus, et qui Domino sincera mente deseruiunt. Addit uero, ut ciuitas, quatenus similitudinem ciuitatis in illa esse monstraret. Nam, cum sit omnis ciuitas dicta a ciuibus, illa tamen uerius ciuitas dicitur, que unanimes ciues continet. Cuius participatio, etc., H C id est, ciuitatis ipsius participatio est in Dominum Saluatorem, qui est proprie idipsum, quod significat eternitatem, que nunquam desinit esse quod est,  sed semper uno eodemque modo est uirtus indefecta, unde, et supra dixit: Tu autem idem ipse es , et Moysi ait: Ego sum qui sum , qua propter soli Creatori conuenit esse idipsum.


4 Illuc enim ascenderunt tribus, tribus Domini testimonium Isrel: Ad confitendum nomini Domini.

C Dicendo illuc, significat ciuitatem Hierusalem, ad quam beati semper ascendunt, qui iugi exercitatione proficiunt. Tribus, id est sancti, qui Christum Deum esse confessi sunt uerum. Ut uero ab infidelibus tribus istas segregaret, addidit tribus Domini. Que eius non dicerentur, nisi pura mente credidissent. Alias enim tribus non credentes, scilicet constat esse diaboli. uerum quales essent iste tribus  Domini, breuiter indicat dicens: testimonium Isrel, hoc est ipsius uel ipsi Isrel, uel quod est ipse Isrel, hoc est qui testimonium prebent sanctitati, id est, sibi ipsis quod sint Isrel, id est uidentes Deum et sancti testantur enim hoc actibus suis. Et hoc non ad laudandum se, sed ad confitendum dicit, id est ad laudandum Dominum, est enim uerum testimonium Isrel, laudes Domini deuotissima mente cantare. Illud uero testimonium post hanc uitam magis erit quam hic.


5 Quia illic sederunt sedes in iudicio: Sedes ÷ super .. domum Dauid.

C Illic sederunt, qui ascenderunt et cum Domino iudicabunt. Honorabilis sessio, admiranda dignitas  per Dei gratiam homines iudices fieri, qui fuerant peccatis facientibus rei. Merito sancti uiri sedes Dei sunt, quia in ipsis sedendo, eos gratia sue maiestatis illuminat. Sedes super domum Dauid, id est super familiam Christi. Sederunt uero, preteritum pro futuro posuit, quia de ultimo iudicio loquitur.


6 Rogate .. que: ad pacem ÷ sunt .. Hierusalem: Et abundantia diligentibus te.

H A C Rogate, significat hic non, supplicate, sed interrogate: Unde rogate, id est interrogate que ad pacem pertineant huius ciuitatis, H Et sequimini eam, ut per dilectionem pacis, fructum consequamini eterne beatitudinis. Abundantia est illi celestium bonorum, qui relictis caducis Deum super  omnia diligit; C uel, omnia bona in celesti Hierusalem abundare manifestum est.


7 Fiat pax in uirtute tua: ÷ Et .. abundantia in turribus tuis.

C Pax enim a parcendo siue a pascendo dicta est, talis enim pax illic Christi miseratione confertur quam nulla bella concutiunt, nec seditio ulla perturbat. Turres, autem hic significat martyres, qui, oppositione sui corporis, ciuitatem Dei pia confessione defendunt, et, quasi eminentia edificia, ita hostibus fidei repugnare noscuntur.


8 Propter fratres meos et proximos meos: Loquebar pacem de te.

C Monet ergo Propheta ut non propter laudes aut commoda sua quisque doceat, sed propter fratres et  proximos laboret. Pacem uero intellige Ecclesie, quam sancti docent in uinculo caritatis seruandam. Sed, de te cum dicit, ad Hierusalem se significat loqui, in qua sanctorum cetus est, id est, adunatio beatorum et summa pax.


9 Propter domum Domini Dei nostri: Quesiui bona tibi.

C Domus Domini, est Hierusalem, in qua Deus est ad quem bene refertur, quidquid dilectionis impenditur. A uel propter istam domum hic, scilicet. Ecclesiam, ut illic proficerent qui sunt adhuc peregrim, quesiui et operatus sum docendo.



ORATIO EX PSAL. CXXI.

Ambulantibus in atriis domus tue, omnipotens Deus, pacis abundantiam largiri dignare, ut dum te  tota auiditate cordium confitemur, bona tua in celestibus capiamus. Per Dominum nostrum Iesum Christum, etc.



PSALMUS CXXII.



ARGUMENTUM PSAL. CXXII.

C Propheta, qui prius ad sanctos, oculos leuauit, nunc ad ipsum Dominum lumina cordis erexi, petens ut ei Dominus suum donet suffragium; quia instigatione diabolica ab insultantibus aduersa patiebatur multa.


TT. Cancticum graduum.


1 Ad te leuaui oculos meos: Qui habitas in celis.

C Qui in primo dixerat, ad Dominum cum tribularer  clamaui, et in secundo cantico oculos ad montes leuaui, letatus quoque; fuerat quod ingressus in domum Dei sibi fuit repromissus: nunc ad maius proficit, ut etiam ad ipsum Dominum oculos leuare audeat. C Leuant enim oculos suos sancti  ad Dominum, et ad illum respiciunt, a quo se ueraciter posse saluari confidunt. H Illuc enim oculos leuant, quo tendunt et peruenire desiderant.


2 Ecce sicut oculi seruorum: In manibus dominorum suorum.

C Attendunt serui ad manus dominorum: siue quando per eos desiderant enutriri: seu quando pro culpis suis iubentur uapulare, donec audiant, parce. Sic nos conuenit facere, ut oculos nostros leuemus  semper ad Deum, cum aliquam indigentiam sustinemus, uel cum pro aliquibus uerberamur excessibus. A Manus quippe potestatem significat.


3 Sicut oculi ancille in manibus domine sue: Ita oculi nostri ad Dominum Deum nostrum, donec misereatur nostri.

C Sic etenim attendit ancilla in manibus domine sue, sicut serui in manibus dominorum: et ita dum dicitur, oculi nostri sexum utrumque concludit. Donec, hic semper significat, quamuis temporaliter dictum esse uideatur. Sicut et in Euangelio dictum est: Non cognouit eam, donec peperit filium suum primogenitum : quam constat uirum nullo cognouisse tempore: ubi similiter pro omni tempore ponitur. Nunquid enim postquam misertus est Dominus,  oculi nostri ad eum non erunt?


4 Miserere nostri, Domine, miserere nostri: Quia multum repleti sumus despectione.

C uox martyrum gemina petitione sibi miserendum deplorat: quia corpora eorum in passionibus, anima laborabat opprobriis. Multum repleti: significat abundantiam passionum, quam tamen se cupide ac libenter pertulisse testatur. Despiciuntur enim sancti a malis, et uerberibus lacerantur, flammis exuruntur, gurgitibus merguntur altissimis.


5 ÷ Quia .. multum repleta est anima nostra: Opprobrium abundantibus. Et despectio superbis.

C Omnes qui secundum Christum pie uolunt uiuere, opprobrium patiuntur ab illis, qui de terrena  felicitate atque abundantia mundana superbiunt . C Quia semper diuites, pauperes: superbi despiciunt humiles. Non dixit autem diuitibus sed abundantibus, ut in malitia abundantes acciperes.



ORATIO EX PSAL. CXXII.

Celorum habitator, Deus: ad te leuamus oculos nostros, precantes, ut confutatis opprobriis superborum, misericordiam nobis solitam clementer indulgeas. Per Dominum nostrum Iesum, etc.



PSALMUS CXXIII.



ARGUMENTUM PSAL. CXXIII.

C Sancti confessores fatentur se de tot erumnis  seculi, Dei miseratione liberatos: aguntque gratias, quod non sunt decepti a persecutoribus, sed insidiis eorum contritis erepti.


TT. Canticum graduum.

C Isti enim gradus in illo sunt itinere constituti, ubi ipse rex patrie uiam se agnoscitur prebuisse: quam si ipso prestante fideliter atque humiliter gradiamur, ad eius sancta tribunalia peruenimus.


1 Nisi ÷ quia .. Dominus erat in nobis dicat nunc Isrel: Nisi ÷ quia .. Dominus erat in nobis.

C uox sanctorum martyrum, in beatitudine iam in Domino exsultantium et dicentium, se nullatenus potuisse inflicta pericula superare, nisi quod Dominus erat in illis. Dicat nunc Isrel: precipiunt quodammodo  sancti martyres reliquis piis iustisque hominibus, ut unde ipsi fuerant saluati gratias secum agant. Hec est enim caritatis et unitatis uirtus, ut si quid uni prosperum acciderit, omnes sibi prouenisse congaudeant: rursum si quid contrarium ingeritur, uniuersi sibi accidisse condoleant. A C Quintum igitur gradum ascendunt, qui in spe fixa: cum sanctis martyribus iam celo coronatis, se exsultant inuictos tribulationibus coronandos.


2 Cum exsurgerent homines in nos: Forte uiuos deglutissent nos.

C Cum exsurgerent homines  uiuos deglutissent nos: humana consuetudo non est, uiuos deglutire: sed uiui deglutimur, cum in hereticas prauitates aut in foueam culparum demergimur.  uiui enim dicuntur, qui in fide Christi adhuc sunt: mortui, qui a fide decesserunt: quod sanctis uiris potuisset accidere, nisi eos uirtus superna liberasset.


3 Cum irasceretur furor eorum in nos: Forsitan aqua absorbuisset nos.

C Cum irasceretur, dixit, quia causas iustissimas non habebant, ira enim et inuidia iudicio carent, dum uoluntates suas mente precipiti subsequuntur. Aqua hic iniquos populos uel paganos significat: hi seruos Dei absorbere cupiebant, cum in suas deorum suorum culturas eos perducere nitebantur: sed eos uirtus diuina liberauit. Aquam uero dixerunt antiqui, a qua sunt omnia, credentes ex ea omnia procreata.


4 Torrentem pertransiuit anima nostra: Forsitan pertransisset anima nostra aquam intolerabilem.

H Torrens est mors carnis, per quam sancti martyres transeuntes, in refrigerium sunt introducti. A C uel passio tribulatio et persecutio malorum. C Intolerabilis aqua dicitur, quando nostra infirmitas cogitatur sine Dei adiutorio. Nam peccatorum gurgites criminumque tempestates, tolerare quis non ualet, nisi cum confugerit ad defensionem Christi: fiunt enim omnia tolerabilia, cum Deus in nobis habitat: tunc enim nec error subripit, nec luxuria trahit, nec superbia uentosa preualet, nec hostis maligni suggestio.


 Benedictus Dominus: Qui non dedit nos in captionem dentibus eorum.

H Dentes hic numerositatem signat uitiorum, a quibus ne capiamur, gratia Dei eruimur.


6 Anima nostra sicut passer erepta est: De laqueo uenantium. Laqueus contritus est: Et nos liberati sumus.

H Tenduntur nobis laquei, in concupiscentiis ac diuersis astutie diabolice dolis. Sed contrito diabolo sub pedibus nostris  sicut passer sapiens et astutus, euolamus ab illo.


8 Adiutorium nostrum in nomine Domini: Qui fecit celum et terram.

H Adiutorium nostrum in nomine Domini: hoc  est nomen quod est super omne nomen, huius nominis adiutorio, mortis uincuntur laquei, si in illo maneamus affixi.

C Bene ergo in quinto gradu dicuntur, qui corporeos in passione sensus Domino iuuante superare ualuerunt.



ORATIO EX PSAL. CXXIII.

Conclude, Domine, hiantia ora malorum, qui seuis obtrectationum dentibus uorare nituntur: ut qui de nostra uirtute diffidimus, nominis tui adiutorio muniamur. Per Dominum nostrum Iesum, etc.



PSALMUS CXXIu.



ARGUMENTUM PSAL. CXXIu.

C Clamat propheta nobis in Domino confidendum, ne laboremus incassum: petens: ut rectis prosperitas,  prauis uindicta proueniat.


TT. Canticum graduum.

C Quamuis scala ista salutaris, competenti remedio uideatur esse constructa: nulla tamen firmitate consistimus, nisi illic Domini regimine teneamur: que tamen ascensio fit mente, non corpore. Nam in uno magis loco sedentes, et cellule situ reclusi, efficacius istos gradus ascendimus quam si per hominum ora uolitemus.


1 Qui confidunt in Domino sicut mons Sion: non commouebitur in eternum Qui habitat in Hierusalem.

A Sextum gradum ascendit, qui omnimodis in Domino confidens, nec prosperitate malorum hominum titubat in fide de Deo: sed fixis gressibus iter in  altum continuat. H Sion, id est speculatio: significat sanctam electorum congregationem, in altitudine contemplationis positam. Mons  Dominus Christus : qui in eum totam spem ponit, non commouebitur in eternum: quia conformis efficitur corpori glorie Christi. C Hic quoque Hierusalem, celestem esse patriam aduertimus  de qua nullus potest commoueri qui meruit in ea constitui.


2 Montes in circuitu eius: et Dominus in circuitu populi sui. Ex hoc nunc et usque in seculum.

C Hic enim montes, uiros sanctos designant: qui Hierusalem illam celestem inhabitant. Et Dominus  in circuitu: ille enim circuit auxilio eterne defensionis eos, quos sibi fideles esse cognoscit. Ex hoc nunc: istud seculum significat. Usque in seculum: illud dicit seculum, ubi iam sanctis in maiestate sui luminis apparebit. Sed cur prebeatur ista defensio consequenter exponitur.


3 Quia non relinquet Dominus uirgam peccatorum super sortem iustorum: Ut non extendant iusti ad iniquitatem manus suas:

C uirga: boni malique potestas significatur, hic autem in malam partem accipi manifestum est. Sors iustorum: est religio Christiana, supra quam non sinit Christus uirgam peccatorum  diutius insurgere, ne  Ecclesiam Dei possint longissima persecutione conterere. Ut non extendant ad iniquitatem manus suas, H id est, ut non cogitent: quid mihi prodest quod iustus sum, si semper persequuntur me iniqui? hoc est: ut sustineant malos, et non faciant mala: non enim diu relinquit Deus talem uirgam super iustos, licet diu uideatur imbecillis.


4 Benefac, Domine: Bonis et rectis corde.

C Optat igitur propheta his fieri bonum, qui nesciunt a Domino praua uoluntate separari. Recti corde sunt, qui Deum sequuntur, et non preire contendunt. H Et qui suam uoluntatem diuine uoluntati conformant, non diuinam uoluntatem ad suam curuare  uolunt.


5 Declinantes autem in obligationes adducet Dominus cum operantibus iniquitatem: Pax super Isrel.

C Pulchre definita sunt opera iniquitatis: esse obligatio, que nos uinculis prauitatis innectit, ut esse liberi nequeamus, cum talibus tantisque laqueis constringimur. Declinantes, id est, iussa Dei non persequentes. Pari enim sententia percunt, et qui declinare iussa Domini, et operari malitiam uelle contendunt. Pax super Isrel: hec pax iste Saluator est, qui semper defendit se uidentes. H Qui etiam auferens maceriam inimicitie Iudeorum et gentium, fecit utraque in credentibus unum, quod erat ante diuisum 



ORATIO EX PSAL. CXXIIII.


Repelle, Domine, nequitias insurgentium, a sorte iustorum: ut qui in te toto corde confidunt, nullis tentationum imbribus quatiantur. Per Dominum nostrum Iesum Christum filium, etc.



PSALMUS CXXu.



ARGUMENTUM PSAL. CXXu.

C Sanctissimi uiri Domini miseratione liberati, gratias agunt: quod de obnoxietate seuissima peccatorum, in tantam gratiam sunt recepti, ut inter gentes probarentur esse laudabiles: deprecantes ut captiuitas eorum conuerteretur in gaudium.


 TT. Canticum graduum.


1 In conuertendo Dominus captiuitatem Sion: Facti sumus sicut consolati.

H Captiuitas Sion fuit, cum Ecclesia premeretur a cultura idolorum: sed conuersa est in libertatem, quando aduentu Domini, inferni uincula disrupta sunt. C uide autem quod non dicit, facti sumus consolati, sed facti sumus sicut consolati: quia illa captiuitate explosa, non reddit nos omnino securos, donec in isto corpore mortali uersamur, sed in beata Hierusalem erit certa et perfecta consolatio.


2 Tunc repletum est gaudio os nostrum: Et lingua nostra in exsultatione.

C Tunc repletum est os  gaudio: in aduentu Domini Saluatoris, cum commutauit  captiuitatem nostram in gaudium. Et lingua in exsultatione: cui talia Domini munere prestabantur.


3 Tunc dicent inter gentes: Magnificauit Dominus facere cum eis.

C Non autem dicit gentes, sed inter gentes: quia in aduentu Domini gentes uniuersaliter non crediderunt: sed inter gentes erant, ex gentibus fideles facti, cum quibus Dominum magnalia facere cernebant adhuc gentiles infideles.


4 Magnificauit Dominus facere nobiscum: Facti sumus letantes.

C Et ne putares gentiles  falsum dixisse, confirmant fideles eorum dictum dicentes. Magnificauit Dominus,  id est decreuit magnos nos ostendere gentibus donatione uirtutum. Facti sumus  letantes.


5 Conuertere, Domine, captiuitatem nostram: Sicut torrens in austro.

C Postulant populi fideles sua iterum peccata dimitti. Sicut torrens. H A Etenim flante Austro  soluuntur glacies, et impletum aquis torrentem facit currere: sic flante Spiritu sancto, accepta remissione per lamenta, soluuntur peccata nostra. A C Torrens enim dicimus flumina hiemalia, et peccata nostra que frigidantia corda congelant: que calore Spiritus sancti soluuntur in lacrymas. Sed ut nobis sensus possit constare plenitudo: pronuntiandum est conuertere, id est conuerte   captiuitatem nostram: sicut torrens in Austro conuertitur in liquorem.


6 Qui seminant in lacrymis. In exsultatione metent.

C Spiritalis seminatio semper in lacrymis est: aut enim sancti deplorant preterita peccata, aut cruciantur timore futurorum, aut persecutionibus agitantur: sed qui tale semen seminant, metent gaudia future promissionis. Econtra peccatores in gaudio seminant, et metunt in lacrymis.


7 Euntes ibant et flebant: Mittentes semina sua.

C Euntes sancti bona operando. Flebant: quando  pauperes aspiciebant frigore constrictos, inopia seua maceratos, mittentes semina sua. Sua dicit: ut de propriis laboribus, non de rapinis eleemosynas facere debere cognoscas. Mittentes uero: intellige premittentes in celum, quo ante, nostra acta perueniunt quam nos: illa enim sunt thesaurus noster in celo condendus. H uel euntes  flebant: super duritia cordis non credentium.


8 uenientes autem uenient in exsultatione: Portantes manipulos suos.

C. uenientes: illi ueniunt in exsultatione, quibus iam misericordia diuina prestatur: qui hic taliter egerunt, qualiter Dei iussa precipiunt: et fecerunt manipulos, id est, fructuosissimas actiones. Et felix  ille, qui triticeis ponderibus ingrauatur: ne leuitas stipularum, uota messoris eludat, et tunc attendat inanitatem laboris sui, quando iam non preualet operari.



ORATIO EX PSAL. CXXu.

Consolare, Domine, populum tuum, et libera nos a captiuitate pessimorum uitiorum: ut quod hic in lacrymis serimus, te retribuente cum gaudio metamus. Per Dominum nostrum Iesum Christum, etc.



PSALMUS CXXuI.



ARGUMENTUM PSAL. CXXuI.

C Prouidens propheta Noui Testamenti gratiam: docet ne quis propriis uiribus aliquid boni applicet: sed Domino largitori. Loquitur etiam de ipso Domino  et apostolis, uel quicunque ipsius mandata perficiunt.


TT. Canticum graduum Satomoni.

Salomon interpretatur pacificus, et significat Dominum, de quo Apostolus ait: Ipse est pax nostra . Domus huius Salomonis: Christi Ecclesia, que et ciuitas est eius.


1 Nisi Dominus edificauerit domum: In uanum laborauerunt qui edificant eam.

C Aedificant domum, qui in unumquemque Christianum, ueritatem fidei fabricare contendunt: ipsi enim sunt domus quibus dicit Apostolus, uos enim estis templum Dei . Sed isti, si suis uiribus edificare se putant, laborare uidentur in uanum, nisi gratia Dei donet uerissime credulitatis effectum.


2 Nisi Dominus custodierit ciuitatem: Frustra uigilat qui custodit eam.

C Ciuitas enim Domini Hierusalem intelligitur celestis, cuius pars adhuc peregrinatur in terris: in qua episcopi uigilare super gregem suum contendunt, ut peruigili cura eam custodiant: quibus idem dicitur, quod edificantibus: ne credant solas humanas uigilias preualere, cum sola diuinitas incursionis pericula possit arcere.


3 uanum est uobis ante lucem surgere: ÷ surgite .. postquam sederitis. Qui manducatis panem doloris.

C Adhuc ipsos doctores alloquitur, ut efficacius  corrigatur populus, dum uidet etiam magistros premonitos. Illi autem ante lucem surgere querunt: qui neglecta humilitate Christi, prius uolunt exaltari quam humiliari. Surgite, id est, prius humiliationem sustinete, et post ascensum premia querite gaudiorum. Panem doloris: perfecti comedunt Christiani, cum se lacrymis fidelibus castigant: de quibus alius psalmus dicit. Fuerunt mihi lacryme mee panes . Illis enim dolor panis est, qui se de afflictione reficiunt, et de mundana tristitia consolantur. Et sequitur quando debeant surgere, qui iussi sunt ante sedere. Tunc enim surgent, cum dederit dilectis, etc., id est, cum mortui fuerint, non ante mortem.


4 Cum dederit dilectis suis somnum ecce hereditas Domini: Filii merces fructus uentris.

C Dilecti sunt Dei, qui eum nimia caritate perquirunt. H Cum illi accepto quietis somno ab hoc seculo discedunt, tunc fiunt hereditas Domini: quia iam subiacent tentationibus, tunc non. Et merces fructus uentris: C id est uteri uirginalis partus. Merces illius fructus est omnis homo qui cum Deo perenniter gaudebit: et ista merces dicta est hereditas, non autem deitatis sed humanitatis merces dicitur, ut in secundo psalmo dicitur, postula a me, etc.


5 Sicut sagitte in manu potentis: Ita filii excussorum.

 C Sagitte: sancti apostoli uel ceteri predicatores. In manu potentis, id est in potestate Christi transmissi ad predicandum. Sicut enim telum uel sagitta missa a potente, rectissima et cito uenit ad destinatum locum: ita apostoli in omnem terram missi, cito quo mittebantur peruenerunt et iussa impleuerunt. Ita et filii excussorum: in loco, scilicet prophetarum succedentes, et eorum prophetiam interpretando et explanando discutientes. Discutere est tectum aliquod palam facere, prophete ergo excussores dicuntur, quoniam secreta celestia mundo propalarunt. Illorum filii: apostoli sunt, quia eorum dictis credentes, quodammodo fide generati sunt.


6 Beatus uir qui impleuit desiderium suum ex ipsis:  Non confundetur cum loquetur inimicis suis in porta.

C Hos ergo apostolos, beatos dicit, cum eorum labor ad gloriosa uota peruenerit. H uel ille homo populus beatus est: qui impleuit suum desiderium ex ipsis apostolis, id est, ex predicatione eorum conuersus, ea que predicata sunt, scilicet eterna desiderat, et impleuit iam hoc desiderium opere. uel desiderium ex ipsis implet, qui quod ipsi desiderabant, scilicet esse in beatitudine eterna, et ipse desiderat. C Porta ciuitatis Hierusalem, Christus est: in ipsa enim loquitur qui recta predicat de Domino. Tali ergo loco prius peccatores et infideles exire facit, et deuotos introire. Fideles enim predicatores  non confundentur in porta, quia eis aperitur: malis uero clauditur, ideo confundentur.



ORATIO EX PSAL. CXXuI.

Domorum spiritalium edificator, Deus ut nos custodias deprecamur, imple in te desiderium nostrum: et electis tuis nos adiunge pro meritis. Per Dominum nostrum Iesum Christum, etc.



PSALMUS CXXuII.



ARGUMENTUM PSAL. CXXuII.

C Propheta bona timentium Deum enumerans, eos benedicit, ut eterna gaudia consequantur.


TT. Canticum graduum.

C Quam sit magnificus nonus gradus, ipse numerus declarat: qui trina protentus triplicatione, sanctum  nobis Trinitatis culmen ostendit.


1 Beati omnes qui timent Dominum: Qui ambulant in uiis eius.

C Primo timorem Domini ab huius seculi terrore diuisit. Dicendo enim beati omnes qui timent Dominum, ostendit non esse beatos, qui huius mundi pericula in amissione temporalium rerum sollicita mente formidant. Cum uiis pluraliter dicit: apostolos et prophetas significat, per quos uenitur ad unam uiam, id est Christum. Soli igitur isti, sancto illo Dei timore Dominum timent, qui ambulant in uiis eius, id est preceptis, et in his que prophete apostoli et euangeliste predicauerunt. In sequentibus uersibus tribus, enumerat utilitates timoris Domini.


2 Labores manuum tuarum + quia .. manducabis: Beatus es et bene tibi erit.

C Labores manuum: remuneratio est bonorum operum. Et ne istud pabulum carneum putares, addidit. Beatus es: nemo enim de carnali comestione beatus efficitur, nisi qui spiritali dono saginatur. Bene tibi erit: cum acceperis quod oculus non uidit, nec auris audiuit, nec in cor hominis ascendit, quod Deus se diligenter preparauit .


3 Uxor tua sicut uitis abundans: In lateribus domus tue.

C Uxor dicta est quasi ut soror: quapropter uxorem hic sapientiam debemus aduertere. uitis uero mater est uuarum, que dulcia uina profundens, corda nostra recreat. Sic et sapientia fructus inferens  iocundos, suaui nos delectatione letificat. Latera, duo testamenta sunt: domus, propria cogitatio. Mens enim in cogitatione sua quasi in ede defigitur. Cuius cogitationis duo latera, legem et Euangelium accipe: in quibus mens sancta quasi in duobus edis lateribus firmata solidatur.


4 Filii tui sicut nouelle oliuarum: In circuitu mense tue.

Filii tui: H Id est actus boni, assistentes in circuitu Scripture et doctrine celestis, cum pinguedine pacis et obumbratione uirtutis. C uel filii utrumque sexum significat, spiritualiter celesti uerbo genitum: et mensa, Domini altare, ubi celesti pane saginantur.


5 Ecce sic benedicetur homo: Qui timet Dominum.

C Cum dicit, ecce sic: significat sicut superius expositum est, sic enim meretur benedici, qui suum timet auctorem.


6 Benedicat tibi Dominus ex Sion: Et uideas bona Hierusalem omnibus diebus uite tue.

C Dicit enim, benedicat te Dominus ex Sion, id est Christus qui in hoc monte hominibus apparere dignatus est: et pro nominis sui qualitate, tanquam pastori optimo semper ascribitur: Sion enim speculatio interpretatur: Hierusalem indicatur uisio pacis. Optat ergo ut in Hierusalem uideat cuncta que bona sunt. Sed ne crederes in celesti Hierusalem  temporaliter ista bona uideri, addidit, omnibus diebus uite tue, id est uite eterne.


7 Et uideas filios filiorum tuorum: Pacem super Isrel.

C Filios enim, filiorum: signat nepotes. Quod utique beatis uiris contingere potest, qui predicationibus sanctis populos multos generant. Pax est Dominus Saluator: qui insidet illam beatam Hierusalem, et cuncta bona facit, et beata, quecunque maiestatis sue uirtute complectitur: illam pacem uideas, non solum filios filiorum.



ORATIO EX PSAL. CXXuII.

Timentibus nomen tuum, Domine, beatitudinem largire perpetuam: ut talis nobis actio, talisque sit  uita, que celsum de bonis fructibus meritum reportet ad sidera. Per Dominum nostrum Iesum Christum, etc.



PSALMUS CXXuIII.



ARGUMENTUM PSAL. CXXuIII.

C B. Propheta monet Ecclesiam, ut dicat quot certamina a suis pertulerit hostibus  predicens eisdem inimicis, quod eis in iudicio futuro esse uenturum nouerat.


TT. Canticum graduum.

C Docet hic propheta toleranter nos seculi molestias sustinere, quando Ecclesie crebras fuisse passiones comprobat.


1 Sepe expugnauerunt me a iuuentute mea:  Dicat nunc Isrel.

C Admonet propheta Isrel, id est Ecclesiam, ut dicat bella sua. Sepe: hic signat frequentiam passionum. A iuuentute: significat quando a fratre peruerso iustus Abel occisus est , et ceteri deinceps quamplurimi: ipsius quoque passione Christi expugnata est Ecclesia. Dicat nunc Isrel  ut instruantur reliqui fideles, patienter hic ferre persecutiones: quia in futura uita non expugnatur sanctus. Istud quoque dicat nunc Isrel, per tres uersus sequentes subaudiendum est.


2 Sepe expugnauerunt me a iuuentute mea: Etenim non potuerunt mihi.

C Bene dicit Ecclesia expugnatam se a iuuentute  sua: ut intelligas nunquam finitam Ecclesiam esse persecutione improborum, que ita sepe est expugnata: crescit enim persecutionibus, suaque contritione grandescit: nam si hic sanctos uiros amittit, future patrie acquirit. Non potest igitur finiri, que suis detrimentis augetur: unde non potuisse tamen sibi preualere dicit eos, quos superius se expugnasse commemorat: quia nunquam eis consensit ad malum.


3 Supra dorsum meum fabricauerunt peccatores: Prolongauerunt iniquitatem suam.

C Fabricatum: uero supra dorsum suum Ecclesia testatur a peccatoribus: qui dolos facere festinant, et occultas suasiones, quasi in dorsum Ecclesie  agunt: qui sic occulte auertere  a sancta fide aliquos moliuntur, ut uel paucos decipiant, qui Ecclesiam totam subuertere non potuerunt. Prolongatas quoque dicit ipsas insidias, quas assidue hostes ingerebant fidelibus: prolongata est enim hec iniquitas ab Abel usque huc, et in finem usque seculi prolongabitur.


4 Dominus iustus concidet ceruices peccatorum: Confundantur et conuertantur retrorsum omnes qui oderunt Sion.

C Ceruices: pro superbia posuit, quam concidit Dominus in illis sic expugnantibus: cum eos ad misericordiam per humilitatem et satisfactionem redire permittit. Confundantur: in extremo iudicio, qui iam per penitentiam nolunt confundi. Et conuertantur retro: ad penam eternam: ipsi enim,  id est, obstinati ipsi oderunt Sion, id est Ecclesiam.


5 Fiant sicut fenum tectorum: Quod priusquam euellatur exaruit.

C Fenum in tectis antiquis crescens, ante tempus collectionis arescit et perit: quia nulla firma radice uiguit. Itaque comparantur peccatores illi caduco feno, quoniam et hic frequenter dispereunt, antequam de hac luce tollantur: nascuntur enim in cacuminibus superbie, ubi nulla soliditate consistunt. H Nec ullum granum bonitatis proferunt.


6 De quo non implebit manum suam qui metet: Et sinum suum qui manipulos colliget.

C Metentes, angeli sunt, qui ultimo die iudicii frumentum electorum in horreo celestis patrie recondunt:  sed de istis  manum non implent, quia eos a societate sanctorum reprobatos segregant. De istis enim supra dictum est, uenient in exsultatione ferentes manipulos suos: de iniustis hic dicitur, quod nec manum plenam fructibus conportent. Manus ad operationem; sinus ad conscientiam pertinet. In malorum enim actibus, neutrum frugi aliquid potest inueniri.


7 Et non dixerunt qui preteribant benedictio Domini super uos: Benediximus uobis in nomine Domini.

C Pretereuntes: sunt sancti Dei, qui hunc mundum pretereunt, quia pro nichilo habent, et ad illa celestia toto amore transeunt: a quibus, sceleratis inaniter operantibus, nulla benedictio prestatur.  Sed ne ista benedictio putaretur humanis uiribus applicanda, addit, benediximus uobis, etc: ipsa est enim firma et uera benedictio, que sub Domini commemoratione agitur, a quo uenit omne quod expedit.



ORATIO EX PSAL. CXXuIII.

Ab omnium impugnantium nequitiis, Ecclesiam tuam Domine, dextera tue potentie defende: ut inimicis retrorsum conuersis, sacris a te benedictionibus repleatur. Per Dominum nostrum Iesum Christum, etc.



PSALMUS CXXIX.



ARGUMENTUM PSAL. CXXIX.

C Clamat propheta ad Dominum, ut a peccatorum  profundo liberetur: beneuolentiam boni iudicis querens de calamitatibus indicatis.


TT. Canticum graduum.


1 De profundis clamaui ad te Domine: Domine, exaudi uocem meam.

C Profundum est quasi porro fundum, cuius ima omnino demersa sunt. De isto profundo gloriosas effudit lacrymas Petrus, publicanus pectora tutudit , Ionas tacitus uociferauit . Domine, exaudi: sic cum de profundo orauit, ad altissimi Redemptoris celeriter dona peruenit. Est ergo illud profundum, profunda humilitas penitentie.


2 Fiant aures tue intendentes: In uocem deprecationis mee.

 H Non hic carnalem aurem propheta postulat , sed uirtutem, qua suos exaudire dignatur, exposcit.


3 Si iniquitates obseruaueris, Domine: Domine, quis sustinebit?

C Iniquitatem uult intelligi omne peccatum, quod potest aliqua prauitate committi: iniquum enim est, quod iustum non est. uidens ergo propheta nullum esse, qui non aut cogitationibus excedat, aut uacuo sermone delinquat, aut inani actu occupetur: dicit iustitie ipsius humanum genus non sufficere, nisi misericordie prestet auxilium: nemo enim solam Dei iustitiam sustinere posset.


4 Quia apud te propitiatio est: Et propter legem tuam sustinui te, Domine.

 C Territus igitur iustitia Dei, ad patronam misericordiam conuolat. Non est enim in nostris actibus ut mereamur absolui, sed ipsius propitiationis est, ut confitentem reum liberare dignetur. Hec est autem lex, id est, euangelica iussio, per quam se iure credebat esse saluandum. Sustinuit: indicat caritatem, que totam sustinet, et perfectos efficit Christianos. uel lex tua: lex est miserendi penitentibus.


5 Sustinuit anima mea in uerbo eius: Sperauit anima mea in Domino.

C Sustinuit anima mea in uerbo eius: quia incarnationem Domini credebat esse uenturam. Christus enim uerbum istud est, quod sustinendo interim,  patienter exspectauit. Et quod non dixit transitorium aliquod uerbum, exponit sequenter, dicens illud uerbum Dominum: Sperauit anima mea in Domino, scilicet qui est uerbum Patris, sperauit enim anima mea, quod futuris temporibus de Maria uirgine, propter interitum generis humani auferendum, nasci dignaretur.


6 A custodia matutina usque ad noctem: Speret Isrel in Domino.

C A custodia matutina: Custodia matutina est resurrectio Christi, qui custodientibus sepulcrum militibus matutino tempore surrexit, ex quo enim Christus resurrexit a mortuis, spes Ecclesie confirmata est in Domino. Usque ad noctem, id est, usque in finem mundi.


7 Quia apud Dominum misericordia: Et copiosa apud eum redemptio.

C Reddita est causa mirabilis, quare Isrel debuisset in Domino sperare: quia in eius manu misericordia est, que potest ex peruerso facere iustum, ex imbecillo immortalem, ex carneo angelis similem. Addidit etiam et copiosa redemptio: H Quia non auro nec argento, sed pretioso sanguine nos redemit. H uel copiosa dicit, ne quisquam desperaret de uenia, arbitrans non usque ad ipsum redemptionis pretium posse peruenire.


8 Et ipse redimet Isrel: Ex omnibus iniquitatibus eius.

C Redemit itaque Isrel: sanguine pretioso, qui purificat non cruentat, qui non maculat sed emundat  ab omnibus maculis. Sed cum dicit ipse: ostendit preter ipsum euadendi impossibilitatem: et alium nullum potuisse nos redimere.



ORATIO EX PSAL. CXXIX.

Intendant quesumus, Domine, pietatis tue aures in orationem supplicum, quia apud te propitiatio est peccatorum: ut non obserues iniquitates nostras, sed impertias nobis misericordias tuas. Per Dominum nostrum Iesum, etc.



PSALMUS CXXX.



ARGUMENTUM PSAL. CXXX.

C Exemplo suo propheta humilitatem Christianum populum docens, penam ei grauissimam ponit, si mandata Domini non cum summa humilitate susceperit:  hortaturque Isrelem iugiter sperare in Domino, quatenus seculi aduersa ualeat tolerare.


TT. Canticum graduum.

C Totus hic psalmus de mansuetudine atque humilitate cantatur: eoque fit, ut quos labor premisse confessionis afflixerat, dulcedo gloriose deuotionis reficiat.


1 Domine, non est exaltatum cor meum: Neque elati sunt oculi mei.

C Taliter hic hypotheticus syllogismus enascitur: est enim sensus, si non exaltatum cor meum, neque elati sunt oculi mei: a superbia uidelicet reddor alienus. Attamen non est exaltatum cor meum, neque oculi elati sunt. A superbia igitur reddor alienus  Et sic cum propheta negat de se uitiosa, confitetur omnino laudanda.


2 Neque ambulaui in magnis Neque in mirabilibus super me.

C Ambulauit Pilatus in magnis, qui dixit Christo, nescis quia potestatem habeo dimittendi te : ambulant in mirabilibus qui de uirtutibus quas a Deo acceperunt gloriantur, aut miracula querunt, non uitam miraculosam.


3 Si non humiliter sentiebam: Sed exaltaui animam meam.

C Dicit se non superbe Scripturas meditatum, monet ergo propheta diuinas Scripturas simplici ac puro corde ab unoquoque esse meditandas: non ut Ariani et Manichei. Iste ergo se dicit humiliter sensisse,  ut Apostolus ait: Noli altum sapere sed time . Negat, iterum exaltatam animam ad culmen superbie, sed non negat eleuatam ad predicationes diuinas. In illis enim rebus animam leuare fas est unde celesti pane pascatur: in illis superbis exquisitionibus non licet, ubi mors reperitur.


4 Sicut ablactatus est supra matre sua: Ita retributio in anima mea.

C Ablactati dicuntur qui sunt a lacte prohibiti. Et merito talis est facta comparatio, quia sicut infantes ubera materna sugunt, ita fideles paruuli simplicitate Scripture diuine nutriuntur, donec preparentur ad solidum cibum. Est ordo autem uerborum talis, si non humiliter sentiebam, sicut ablactatus sub matre  sua, sed exaltaui animam meam: tunc ita retribues, id est si ego te presumpsi contemnere, tunc merito uideatis me abiicere.


5 Speret Isrel in Domino: Ex hoc nunc et usque in seculum.

C Docet propheta unumquemque fidelium, ut confidentiam suam semper in Dominum ponat, dicit enim, ex hoc nunc, id est, a presenti tempore usque ad eternitatem futuram: cum unum seculum erit et uicissitudo temporum in unitatem perpetuam mutabitur.



ORATIO EX PSAL. CXXX.

Ne permittas nos exaltari in superbiis seculi, omnipotens Pater: sed qui mitis es et humilis corde  , pater [pariter] doce nos humilibus tibi placitis consentire. Qui uiuis et regnas, Deus, etc.



PSALMUS CXXXI.



ARGUMENTUM PSAL. CXXXI.

C Hic psalmus Incarnationis Dominice sacramenta describit: cuius aduentus Ecclesiam benedicat, sacerdotes glorificet, inimicos confundat, et super ipsum Dominum floreat sanctificatio eterna iustitie.


TT. Canticum graduum.

C Cum prophetam omnia cantica graduum ad prouectum spei celsioris euexerint: istud tamen eum omnimodis eleuauit, quia incarnationis Dominice sacramenta describit.


1 Memento Domine, Dauid: Et omnis mansuetudinis eius.

C Memento enim illi dicitur ex humano more, qui nichil aliquando potuit obliuisci, cui omne preteritum et futurum presens est. Ille autem Dauid manu fortis et desiderabilis est Dominus Christus. Et omnis mansuetudinis eius: per quod uirtus immense patientie eius ostenditur.


2 Sicut iurauit Domino: uotum uouit Deo Iacob.

C Iurauit Dominus, scilicet Christus, id est, iure orauit secundum etymologiam: hoc est ueraciter firmeque promisit, promisit uero se redempturum humanum genus. Quos ostendit, quando Petro ait: Mitte gladium tuum in locum suum. Calicem quem  dedit mihi Pater, non bibam illum?  Et hoc idem quod promisit, dicitur uouisse: uotum itaque Filli fuit, ut per aduentum incarnationis eius reconciliaret Patri genus humanum: hoc tamen uotum non est a Patre et Spiritu sancto diuisum, quia eorum hoc unum est uotum.


3 Si introiero in tabernaculum domus mee Si ascendero in lectum strati mei.

C Tabernaculum dicit celestem habitationem, ubi post resurrectionem assumpta carne uidentibus apostolis ascendit. Lectus ipsius, est requies intelligenda, beatissime, scilicet passionis consummatio: quia consummata passione requies erat. Promittit enim se Christus non ascensurum in celum, nec carni sue requiem illam daturum, donec que Patri  promisit impleuerit.


4 Si dedero somnum oculis meis: Et palpebris meis dormitationem.

C Somnus iste intelligendus est requies mortis: quia triduana tantum pausatione susceptus est, et nullam corpori corruptionem intulit sed quietem. Palpebre a palpando dicte sunt: que nisi tremula quadam remissione quieuerint, somnus oculos non potest introire. Et idem aliis uerbis repetitum sequitur: quoniam reuera tempora capitis nostri requiem habere non possunt, quando oculi crebris motibus agitati uigilare noscuntur.


5 ÷ Et requiem temporibus meis ..: donec inueniam locum Domino Tabernaculum Deo Iacob.

 H Nec requiem se temporibus dedisse profitetur, priusquam in homine dignum Domino Patri locum, uel Ecclesie congregationem construeret sua resurrectione. C Quia locus eius est tabernaculum pectoris Christiani, et atria Ecclesie catholice, que ille tanquam celum semper inhabitat. Et ipse inuenit, qui quesiuit ouem perditam: ipse reperit, qui construxit tabernaculum sibi ex nobis et in nobis.


6 Ecce audiuimus eam in Ephrata: Inuenimus eam in campis silue.

C Audiuimus eam scilicet promissionem implendam. Ephrata ipsa est Bethlehem: unde euidenter apparet auditum fuisse, nasciturum Dominum in  Bethlehem, Michea propheta dicente: Et tu Bethlehem Ephrata nequaquam es minima; ex te enim exiet dux Christus . Campi silue: corda sunt gentium, que ex peccatis prius siluestribus et dumosis cubilia fuerunt demonum, nunc campi uocitantur Domino colente et exstirpante. Campi a capacitate et spatio diffuso dicti sunt.


7 Introibimus in tabernaculum eius: Adorabimus in loco ubi steterunt pedes eius.

H Nos introibimus in tabernaculum Dei: qui in adunatione Ecclesie per Dominum congregamur. C Pedes significant euangelicas iussiones: ibi enim steterunt pedes eius, ubi fidei ueritas dignoscitur esse fundata: stant enim Domini pedes eterna soliditate ueritatis fixi. H Ibi ergo adorabimus, ubi apostolice  predicationes audiuntur, que sustentant totum corpus Ecclesie: locus itaque iste, Ecclesia est.


8 Surge, Domine, in requiem tuam: Tu et arca sanctificationis tue.

H C Surge, Domine, id est ab inferis reuertere in deitatis tue beatitudinem sempiternam. C Tuam dico quam tibi tua maiestas attribuit. Tu et arca, hoc est Ecclesia, quam sanctificare dignatus es. Ideo uero Propheta ad Christum dicit: surge, quia iam spiritu preuidit omnia impleta in predestinatione, que superius Christus promisit. H Quasi diceret: iam explesti iuramentum, reddidisti uotum, inuenisti locum Deo, iam produxisti ex latere tuo Ecclesiam; exsurge nunc, reuertere in tabernaculum et  requiem tuam.


9 Sacerdotes tui induantur iustitia: Et sancti tui exsultent

H Sacerdotes Dei induantur iustitia, ut lorica iustitie muniti , non saucientur a iaculis inimici. C Et sancti tui exsultent qui Christum in baptismo induerunt. A uel, omnes sancti, sacerdotes dicti sunt, regali illo sacerdotio fidei et caritatis decorati.


10 Propter Dauid seruum tuum: Non auertas faciem Christi tui.

H Propter illum qui ex semine Dauid formam seruilem suscepit, non auertatur claritas imaginis tue a sanctis, in quibus inhabitet Christus, sed illuminet eos. A C uel petit Propheta ut a gente Iudeorum  non auertat faciem suam, propter mortem Christi. Exaudita est oratio, quia multi de gente illa salui sunt , ut apostoli et alii multi.


11 Iurauit Dominus Dauid ueritatem et non frustrabitur eum: De fructu uentris tui ponam super sedem tuam.

C Quid enim firmius potest dici quam quando ille iurat per quem iuratur. Ille promittit qui non potest falli. Frustrare est in irritum promissa deducere, quod hic merito denegat posse euenire ubi locus esse deceptioni non potuit. Fructus est uentris, doctrina Christi celestis, de qua populus Christianus est generatus, sedens super sedem eius, quando similia mandata illius docere probatur. Successores itaque  Christi, apostoli et alii positi sunt super sedem Christi qui fuerunt fructus predicationis Christi, uerbo illius geniti. Per Dauid igitur Christus intelligitur, cui Pater hoc iurauit, id est, firmiter promisit secundum humanitatem.


Si custodierint filii tui, testamentum meum: Et testimonia mea hec que docebo eos.

C Dicitur etiam et hoc de apostolis et Christianis, qui filii Dei dici meruerunt integritate fidei, si testamentum Dei omnemque doctrinam pura deuotione custodiant. Sedere semper in celestibus et eternaliter, hoc est usque in seculum, scilicet futurum in celo, cuius non erit finis.


13 Et filii eorum usque in seculum: Sedebunt super sedem tuam.

 H Sedebunt et filii nostri, hoc est rememorabuntur opera bona, que ob amorem illius operati sumus in conspectu eius.


14 Quoniam elegit Dominus Sion: Elegit eam in habitationem sibi.

H Sion, sancta Ecclesia, in ipsa enim requiescit Dominus, id est, in cordibus electorum suorum, id est, in sanctis animabus, sacramentis celestibus sanctificatis.


15 Hec requies mea in seculum ÷ seculi ..: Hic habitabo quoniam elegi eam.

C Ipsa est enim requies Dominum ipsum speciale tabernaculum in religiosis hominum pectoribus insidere, et sic ubique esse, ut in his dicatur immensus  et incomprehensibilis habitare.


16 uiduam eius benedicens benedicam: Pauperes eius saturabo panibus.

A uox Patris de Filio suo, uiduam eius, etc. A C uidua Christi dicitur Ecclesia, que omni auxilio mundano destituta, solam spem suam ponit in Domino. Quam benedicens benedicit qui iugi eam benedictione sanctificat. Reuera pauperes Christi celesti pane saginantur, quoniam in mundanis copiis semper esuriunt, de quibus dicitur. Beati pauperes spiritu .


17 Sacerdotes eius induam salutari: Et sancti eius exsultatione exsultabunt.

C Sacerdotes Dei induuntur salutari, quando Dominum  Saluatorem summa fidei integritate recipiunt, et ipsius misericordia uestiuntur. Exsultatione exsultabunt, perpetuam letitiam uult significare sanctorum.


18 Illic producam cornu Dauid: Paraui lucernam Christo meo.

C Illic, cum dicitur, illa beatitudinis requies designatur, de qua superius dixit: Hec requies mea, etc. Cornu Dauid, fortitudo potestatis Christi in illa iudicatione monstranda est, ubi ab ipso sanctis eterna premia conceduntur. Paraui lucernam, H, A C id est Ioannem Baptistam, uel eius lumen predicationis, scilicet Ioannis Baptiste, qui fuit uera lucerna Christi .


19 Inimicos eius induam confusione: Super ipsum autem efflorebit sanctificatio mea.

C Sicut sacerdotes Dei induuntur salutari, ita inimici eius, hoc est heretici uel pagani, uel quicunque contra eius instituta uixerunt, confusionis uelamine uestiuntur, quando illi audiunt: uenite, benedicti; isti autem: Ite in ignem eternum. Efflorebit autem dixit, ad exprimendam sanctitatem gloriose incarnationis; floruit enim in Christo paterna semper sanctificatio, quidquid egit uel quidquid pertulit.



ORATIO EX PSAL. CXXXI.

In omni ingressu nostro, memor esto nostri, omnipotens Deus, indue nos sacerdotali iustitia, ut induci mereamur in tabernacula sempiterna. Per Dominum  nostrum Iesum Christum, etc.



PSALMUS CXXXII.



ARGUMENTUM PSAL. CXXXII.

C Post precedentis psalmi gloriosissimam predicationem, Propheta beatam predicat unitatem, ut qui se Christiana religione constringunt in una caritatis conuenientia perseuerent.


TT. Canticum graduum.


1 Ecce quam bonum et quam iucundum: Habitare fratres in unum.

H Hic duo posuit, bonum, scilicet et iucundum, et, quod sibi uidebatur esse contrarium, uno sermone coniunxit, cum martyrium sit bonum non iucundum; uoluptas iucunda non bona. C Dicendo  autem fratres in unum, significat non carnales fratres, sed eos qui fidei societate sub uno patre sunt constituti, quibus est cor unum et anima una .


2 Sicut unguentum in capite: Quod descendit in barbam, barbam Aaron.

C Unguentum in capite, est Spiritus sanctus, qui descendit supra Christum in baptismo in specie columbe ; qui est caput corporis Ecclesie. Quod descendit in barbam, id est idem ipse Spiritus in apostolos, qui barba bene dicti sunt, quoniam uiriliter fixi sub Christo suo capite uelut barba perseuerant. Addidit Aaron qui Christi speciem gestabat in suo sacerdotio, ut non cuiuscunque hominis barbam, sed Christi intelligeres.


3 Quod descendit in ora uestimenti eius: Sicut ros Hermon, qui descendit in montem Sion.

C Per oram uestimenti Dei significatur Ecclesia, in cuius ora descendit unctio ista, quia usque in finem seculi descendit Spiritus sanctus super eam in baptismo, suaque miseratione sanctificat. H Hermon, Hebreum nomen est montis ultra Iordanem fluuium constituti, et interpretatur anathema, significatque populum Iudeorum a Deo reprobatum. Ros Hermon, diuina Scriptura, que prius Iudeis credita est, et postea ad montem Sion, id est Christi Ecclesiam, transcendit, A uel fides et gratia Dei. Ros, iste est a Iudea in gentes descendens, que nunc speculantur fide Deum, et ideo Sion sunt.


4 Quoniam illic mandauit Dominus benedictionem: ÷ Et: uitam usque in seculum.

C Illic, scilicet in Sion, id est in Ecclesia, que fratrum adunatione consistit. Mandauit benedictionem, hoc est misit Saluatorem, qui credentium est uita et beatitudo perpetua. C Nulla, non discordantibus benedictio prestatur. Illic ergo ubi concordia est benedictio Dei mandatur.



ORATIO EX PSAL. CXXXII.

Infunde, Domine, in Ecclesiam tuam, caritatem nostre fraternitatis et pacis, ut, rore unguenti spiritalis aspersi, benedictionis tue gratia iucundemur. Per Dominum nostrum Iesum Christum, etc.



PSALMUS CXXXIII.



ARGUMENTUM PSAL. CXXXIII.


C Post mutue dilectionis monita, nunc consequenter suadet ut felix adunatio in laudes Domini flagrantissimo caritatis studio concitetur.


TT Canticum graduum.


1 Ecce ÷ nunc .. benedicite Domino: Omnes serui Domini.

C Ecce, dictum est, ut rebus certis atque perfectis non solum sermo, sed etiam articularis prestaretur ostensio. Sed, nunc, dictum est, id est in eterna patria, quia, tot gradibus ascensis, solus ille laudari debuit, mirabiliter qui tanta concessit. Tunc enim maiori studio predicandus est Dominus, quando facit sua largitate securos. uel, nunc, id  est, in presenti uita, ubi exercendus est animus, ut in futuro eternis laudibus occupetur. Benedicite, id est, laudate, quia nos illum benedicendo laudamus, ille nos benedicendo sanctificat. H Serui Domini sunt quibus ira non imperat, quibus peccata non regnant, quibus non dominantur uitia.


2 Qui statis in domo Domini: ÷ In atriis domus Dei nostri ...

C Illi stant in domo Domini, quorum animus in religione Dei firmo uestigio perseuerat. Atrium, est ingressus mansionis significans eos qui meruerunt esse, uel in penetralibus, iam sunt uel in ingressu sancte Dei Ecclesie Dei nostri, id est, non quem gentilitas colit, sed quem uera religio confitetur.


3 In noctibus extollite manus uestras in sancta:  Et benedicite Domino.

C In noctibus significat terminum istius mundi, tempus quod semper tribulationibus obscuratur. Ibi enim leuande sunt manus ubi meretur bona operatio auxilium Domini. Cum dicit, extollite, hoc est uberius eleemosynam et bona opera facite. Addidit uero, in sancta, scilicet Ecclesia, uel in sancto, scilicet Christo, ut in Hebreo est, uel in sancta opera, que solum in Ecclesia sancta sunt. Illam enim solam eleemosynam Christus accipit, quam eius nomine, id est, in sancta Ecclesia fidelis Christianus obtulerit. Sed, ne quis sibi aliquid arroget, Dominum dicit esse benedicendum, quia ipse dat et animam misericordem, et substantiam largiorem.


4 Benedicat te Dominus ex Sion: Qui fecit celum et terram.

H Istum uersiculum Spiritus sanctus loquitur, siue Propheta, ad illum, qui per quindecim gradus ascendit ad benedictionem, ut recipiat mercedem. Benedicat te Dominus ex Sion, qui fecit celum et terram, ad distinctionem eorum dicit. Qui sunt dii falsi.



ORATIO EX PSAL. CXXXIII.

Benedicentes te, Domine, deprecamur, ut nos mundi huius nocte contectos, illuminare digneris quatenus dum manus nostras in bonis operibus eleuamus, benedictionem a te largissimam consequamur. Per Dominum nostrum Iesum, etc.



PSALMUS CXXXIu.



ARGUMENTUM PSAL. CXXXIu.

C Propheta laudes Domino dicit, esse soluendas, magnalia ipsius diuersa commemorans destruensque falsitatem idolorum cultores redarguit.


TT. Alleluia.

C Perascensis gradibus usque ad illam summitatem, que securos efficit Christianos, congrue nimis ponitur, alleluia, ut laudibus Domini perfruatur sancta Ecclesia, cui tale munus noscitur esse preparatum. Quapropter sinceris mentibus alleluia dicamus, ut illi sancto populo, per diuinam gratiam misceamur.


1 Laudate nomen Domini: Laudate, serui, Dominum.

 H Laudate nomen Domini, quod per fidem cognouistis esse super omne nomen. Laudate serui, C id est qui serui ipsius estis prona uoluntate deuoti et dimisistis seruire diabolo.


2 Qui statis in domo Domini: In atriis domus Dei nostri.

C Qui statis, hoc est qui perseueranti uoluntate in eius credulitate consistis. Atrium dicitur amplissime domus primus ingressus, ubi habitantes focos facere solebant. Et ab atro fumo appellata sunt atria, quasi atra, illos enim Deum benedicere in his uerbis debere dicit, qui in primum membrum domus Dominice uidentur ingressi.


3 Laudate Dominum quia bonus Dominus.  Psallite nomini eius quoniam suaue ÷ est ..

H Considerate quod, laudate tertio posuit, ut, per laudis similem qualitatem, sancte Trinitatis indiuisibilem unitatem nobis ostenderet. Quoniam bonus, qui non solum bonus sed optimus. Psallere uero ad bonas operationes corporis refertur, ut in hac conuersatione Dominum uideamur de nostra probitate laudare.


4 Quoniam Iacob elegit sibi Dominus Isrel in possessionem sibi.

C Elegit itaque Iacob Dominus, dum populum Ecclesie diuersarum gentium adunauit. Possidet Isrel, quando in illa resurrectione beatorum, ipse in omnibus habitare probatur.


5 Quoniam ego cognoui quod magnus est Dominus, Et Deus noster pre omnibus diis.

C uidebat enim uir sanctissimus maiestatem illam, mirabilem, uirtutibus celorum imperantem, et illius magnitudinem reuelante spiritu cognouit, merito pre omnibus diis magnum Dominum dixit, a quo cuncta creata sunt. Non autem deos dixit: quod eos deos crederet, quos stulta gentilitas adorabat; sed, quia ipsi eos deos dicebant, quos suggillando eorum uocabulo commemorat.


6 Omnia quecunque uoluit Dominus fecit in celo et in terra: In mari et in omnibus abyssis.

C Celum, positum est, pro cunctis celestibus,  terra, pro omnibus que in humo gignuntur; mare, pro istis sinibus, quos commeantium discursus inuisitat; abyssus, Oceanum significat, qui propter altitudinem suam nobis ignotus est. In his omnibus uoluntas Dei sine dubitatione completur.


7 E ducens nubes ab extremo terre: Fulgura in pluuiam fecit.

C Si sequentia ad litteram accipis, uera sunt. Sed, quia de Hebreo populo dicit inferius, conuenit hec quoque hominibus applicare. A C Educens nubes, id est, eleuans prophetas ab humili proposito, et fecit peruenire ad fastigium predicationis. Fulgura, sunt prophetarum predicationes, cum terrendo percutiunt peccatores, et pluuie fiunt, cum diluunt delinquentes  a peccatis, et imbrem salutarem infundunt, unde spirituales fructus germinent.


8 Qui producit uentos de thesauris suis: Qui percussit primogenita Aegypti ab homini usque ad pecus

C uentos, apostolos dicit, quorum predicatio totum mundum tanquam uentus celerrimus percurrit. De thesauris, H id est, de arcanis celestibus. C Primogenita mundi percutit Deus quasi Aegypti, quando natos homines originali peccato sua potentie inspiratione correxit. Ab homine, id est, prudentioribus huius seculi usque ad mansuetos ac simplices uiros; omnes enim, ni per gratia Domini liberentur a diabolo, uelut Pharaonis impia dominatione deprimuntur.


9 Emisit signa et prodigia in medio tui, Aegypte: In Pharaonem et in omnes seruos eius.

C Misit signa, quando in passione Christi terra tremuit, saxa disrupta sunt. Dictum est signum ab eo quod significet, sicut uestigio uiso, transisse animal cuius uestigium est cogitamus, prodigia quasi porro dicia, id est, longe predicentia; que tunc facit, cum animas fideles per aliqua signa premissa conuertit. Pharao dissipatio interpretatur, et diabolum significat. In omnes seruos eius, id est, in illos qui illi seruiunt; illius enim serui sumus cui spontanea mente seruimus. Submergitur enim cum seruis suis diabolus, quando salutari fonte baptismi populus a diaboli errore liberatur.


10 Qui percussit gentes multas: Et occidit reges fortes.

C Gentes, dicit cateruas uitiorum. Has percutimus, quando satisfactione per penitentiam uulneramus; quod enim est illis uulnus, nobis salus est. Reges fortes, spiritus immundos dicit, quos occidit Dominus, cum nos mundat a delictis, et illos facit a nobis extraneos.


11 Sehon regem Amorrheorum et Og regem Basan: Et omnia regna Chanaan.

C Sehon interpretatur tentatio oculorum; Amorrhei, amaricantes. uere amara sunt uitia, que nos ab illa beatitudine iucundissima deducunt. Hec habent regem diabolum, qui est tentatio oculorum, quando se transformat in angelum lucis , ut per  speciem boni deuotos decipiat. Ista Deus occidit, quando nos a talium seruitute liberauerit. Og, conclusio; Basan, confusio interpretatur. Merito ergo confusionis rex conclusio perhibetur. Diabolus enim nobis conclusit regnum celeste, et in confusionem deiecit. H Chanaan, commotio interpretatur, quia diaboli illa regna commouent nos a Deo. C Que ille occidit, qui crucem pro omnium salute suscepit.


12 Et dedit terram eorum hereditatem: Hereditatem Isrel populo suo.

C Terra, illa est quam sine dubio Christiani eterna pace possidebunt in hereditatem. Ideo addit, hereditatem Isrel populo suo; ista ergo hereditas beatitudinis  est ipsa perpetuitas, H in quam nos sua gratia asciuit.


13 Domine nomen tuum in eternum: Domine, memoriale tuum in generatione et generationem.

C Precatur ergo, ut humano generi nomen eius semper debeat permanere quatenus ab aduentu Christi usque ad finem seculi semper dici et esse debeant Christiani. H uel, illo nomine in eternum permanente, hoc nobis sit hereditas sempiterna. C Memoriale Dei est quidquid in Scripturis sanctis commonitione saluberrima continetur. Seculum seculi significat diem sempiternum; ubi enim nos habemus, generatione et generatione, Cassiodori translatio habet, in seculum seculi. H uel, generatione  et generatione, scilicet Iudeorum et Christianorum, ut, quod legis umbra prefigurauit, in Euangelio agnoscatur. A uel, in hoc seculo et futuro.


14 Quia iudicabit Dominus populum suum Et in seruis suis deprecabitur.

C Iudicabit, id est damnabit Dominus Iudeos non credentes, quia noluerunt esse ipsius, quos de cunctis elegit nationibus ad possidendum. Et in seruis suis, id est fidelibus, quibus dictum est. Qui credit in me, non iudicabitur, sed transit de morte ad uitam . In illis deprecabitur, id est propitiabitur, quibus eterna promissa dat. Ab illis deprecatur quos et exaudit.


15 Simulacra gentium argentum et aurum: Opera manuum hominum.

C Designantur autem hic simulacra per illud unde sunt, id est aurum et argentum, metallorum, scilicet qualitate formata, ad irrisionem gentium. Bene enim gentiles irridentur, cum putant deos suos homini prestare quod capiunt ab homine, scilicet aurum, argentum, etc. Melius enim consulerent sibi homines, ea frangentes; tunc enim aliquid prosunt, si ad pecunias translata descendunt. Unde Deus eorum non exaudit integer, sed prestat potius imminutus.


16 Os habent et non loquentur: Oculos habent et non uidebunt.

C Quid prodest os quod non loquitur? quid oculus qui non uidet? uocabula enim sunt uana, non officia  profutura.


17 Aures habent et non audient Neque enim est spiritus in ore ipsorum.

C Quid prodest auris que non audit? quid nares que non odorant? nomina uana sine rebus, presumptio caduca. Que utilitas manus que non palpat? quid pes qui non mouetur? quid guttur quod non sonat? noxia sunt deliramenta, non ueritas firma. Abunde enim gentium simulacra derisa sunt.


18 Similes illis fiant qui faciunt ea: ÷ Et .. omnes qui confidunt in eis.

C Dignum est enim ut careant collatis sensibus qui deos insensatos sibimet effecerunt. Et intuere quoniam fabricatores et cultores omnes idolorum una complectitur damnatione, dum dicit, qui faciunt  et qui confidunt in eis.


19 Domus Irel benedicite Domino: Domus Aaron, benedicite Domino.

C Admonet hic ut uero Domino debeant personare laudes fidelium. Per Isrel, omnis iustus significatur qui diuina contemplatione gratulatur. In Aaron, sacerdotes sancti significantur.


20 Domus Leui benedicite Domino: Qui timetis Dominum, benedicite Domino.

C In Leui etiam, sancti ministri, id est diaconi significantur; ad postremum, qui Domino in qualibet conuersatione famulantur. Sic omnis populus Deo deuotus per diuersas partes Deum laudate precipitur.


21 Benedictus Dominus ex Sion: Qui habitat in Hierusalem.

C Benedictus Dominus, id est Christus, qui est Sion; id est suam Ecclesiam sancta incarnatione uisitauit. Ipse est qui habitat in Hierusalem, que diuersorum sanctorum congregatione construitur, et regis sui presentia, felicitate letatur eterna.



ORATIO EX PSAL. CXXXIu.

Suauitatis eximie Deus quem omnis terra pro dulcedinis benignitate collaudat rogamus ut, abluto a nobis uane superstitionis errore, tuis uoluntatibus connectamur. Per Dominum nostrum Iesum Christum, etc.



PSALMUS CXXXu.



ARGUMENTUM PSAL. CXXXu.

C Magnificentiam Domini Propheta declarans miracula refert que fecerit in Aegypto et gente Iudeorum, misericordiam eius sepius nobis inculcans, quia, illius est misericordia, omne quod possumus, et clementia, omne quod uiuimus.


TT. Alleluia.

C Mirabilis psalmus, et nimia uirtute profundus. Cuius enim uirtutis sit, in Paralipomenon ostenditur, ubi ait: Cum cepissent Deum laudare et dicere: Confitemini Domino, etc., implebatur domus nube et caligine, ita quod nec sacerdotes poterant stare et ministrare propter caliginem; compleuerat  enim gloria Domini domum Dei . Nam licet in omnibus psalmis, si pure cantantur, certum sit adesse diuinam presentiam, hoc tamen magis creditur quod legis auctoritate firmatur.


1 Confitemini Domino quoniam bonus: Quoniam in eternum misericordia eius.

C Confitemini, tam confessio peccatorum quam laudis intelligitur. Quod uero misericordia, in singulis uersibus repetitur, hoc indicat, quia omnia que dicuntur, ex misericordia Dei procedunt, sine qua nec esse nec ualere possumus. Quapropter nec ab ore nostro debet nec a corde discedere, quatenus et ipsa dignetur nos iugi tuitione seruare. Bonus, uero dicitur, quoniam laudes suas clementer audit, et supplicantibus miseratus indulget. Addit,  in eternum misericordia eius, quia hic prestat ut recreet; parcit, ut corrigat; et in futuro misericordiam tribuit, ut coronet.


2 Confitemini Deo deorum: Quoniam in eternum misericordia eius.

C Deus ille deorum est, cui nullus similis inuenitur. Et non potest Deus deorum, nisi sola Trinitas sancta, nuncupari.


3 Confitemini Domino Dominorum: Quoniam in eternum, etc.

C Dominus dominorum ille solus est, cui cuncta deseruiunt. Ipse est etiam sanctus sanctorum, ipse rex regum et omnium potestatum.


4 Qui facit mirabilia magna solus: Quoniam.

 A C Per istos omnes uersus, usque in finem subaudiendum est: confitemini, ut nobis plena possit constare sententia. Dicit itaque solum illum fecisse mirabilia, quasi et non per Angelos et apostolos fecerit mirabilia, sed hic memorat ista mirabilia fecisse solum, quando uerbo suo conditiones rerum fabricasse monstratur, quas sine ministerio fecit creature, unde sequitur: Qui fecit, etc.


5 Qui fecit celos in intellectu: Quoniam.

C In intellectu ergo celos fecit, quia nulla confusione, nulla inordinatione, nulla informitate creati sunt, sed distincti atque compositi, in sapientia creatoris sui peracti sunt.


6 Qui firmauit terram super aquas. Quoniam.

C Firmauit terram super aquas, scilicet sacri baptismatis. Terra nostra, hoc est corpus nostrum, reficitur, dum stabilitate religionis firmatur. Siue ad litteram, super aquas, id est iuxta aquas. uel etiam, superiorem aquis una parte sui.


7 Qui fecit luminaria magna: Quoniam.

C Etsi ad litteram de astris uerum sit, spiritaliter tamen magna luminaria fecit, cum Angelos ac Potestates, Thronos, Dominationes creauit: que pietate sanctissima celesti lumine irradian


8 Solem in potestatem diei: Quoniam.

 C Potestas diei: est aduentus solis, quia per cum omnibus declaratur uisibilis creatura. Potest et de Christo dici, qui illuminat mentium tenebras.


9 Lunam et stellas in potestatem noctis: Quoniam.

C Lunam, Ecclesiam debemus accipere: stellas, eius diuersos ordines, ut sunt episcopi, presbyteri, diaconi: qui uelut stelle celesti noscuntur conuersatione radiare. Qui in potestatem noctis, id est istius seculi dati sunt: ut per eos caliginosa reluceant corda mortalium.


10 Qui percussit Aegyptum cum primogenitis eorum: Quoniam.

 C Quoniam historia nota est, uideamus quid hic possit spiritualiter intelligi. Percussit Christus primitiua Aegypti: quando istius seculi damnauit gloriam, que putabatur esse precipua. Nam luxus et superbia ac auaritia, quasi primitiua sunt mundi: ipsa enim primo generat pessimus uenter, et uelut charos filios amplectitur, dum rerum istarum cupiditate gratulatur. Hec percussit dum damnauit.


11 Qui eduxit Isrel de medio eorum: Quoniam.

C Per medium enim Aegyptiorum eduxit Isrel: quando sanctos suos a conuersatione liberauit pessimorum, et a mundi istius teterrima habitatione in lucem sue ueritatis adducit.


12 In manu potenti et brachio excelso Quoniam.

C Manus fortis: ad inuincibilem pertinet actionem. Brachium excelsum: ad omnipotentiam Domini singularem, que semper demonstrat omnium rerum auctorem.


13 Qui diuisit mare Rubrum in diuisiones Quoniam.

C Rubrum mare: est istius seculi permista profunditas: quam multis diuisionibus transimus, quando conuersi ad terram uiuentium festinamus: alter enim per eleemosynas, alter per assiduas orationes, alter per uirginitatem, alter per caritatem transit ad Deum.


14 ÷ Et .. eduxit Isrel per medium eius: Quoniam.

C Et eduxit Isrel: quoniam iste uersiculus repetitus est, expositio superius dicta sufficiat.


15 Et excussit Pharaonem, et uirtutem eius in mari Rubro: Quoniam.

C Et excussit Pharaonem, id est, diabolum cum ministris suis, in fonte salutis, id est baptismi: ubi eos sue potentie uirtute remouet. Excussit autem dixit  ut de celeritate et uirtutem diuinitatis ostenderet, et illos terrenas sordes esse monstraret.


16 Qui transduxit populum suum per desertum: Quoniam.

 C Desertus enim dicitur mundus: qui diuina electione priuatus fuit, et merito sic uocatur, quia ad se uenientem non recepit auctorem. Illi ergo a Christo per eum transducuntur, qui illesi a malis eius pertranseunt.


17 Qui percussit reges magnos Quoniam in eternum.

C Percussit reges magnos: quando in corde nostro celestis medicus impia desideria exstinxit: tunc enim nos uiuimus, dum illa moriuntur: Econtrario necesse est nos succumbere, si contingat illa superare.


18 Et occidit reges fortes: Quoniam in eternum.

C Reges fortes occidit: quando a nobis expellit  demonia, immissione uaria grassantia: quorum uoluntas mala tunc exstinguitur, si fidelium anime ab eorum potestate tollantur.


19 Seon regem Amorrheorum: Quoniam.

C Seon quidem interpretatur tentatio oculorum, siue arbor infructuosa. Amorrheus, exacerbatio, que omnia uidentur ad diabolum pertinere. Ipse est enim arbor infructuosa, ipse est exacerbatio. Sed hec in nobis Dominus occidit, quando nos ad instituta sua morum sanctitate perduxerit.


20 Et Og, regem Basan: Quoniam.

C Og: conclusio seu coaceruans interpretatum dicitur. Basan: confusio, et diabolum significat. Qui  recte confusio dicitur: quoniam suos sequaces confundit, et ipse in iudicio Dei de beatitudine discedit confusus: ipse quoque peccata nostra coaceruat ut accuset, et uiam ad Deum concludit ne uideatur.


21 ÷ Et dedit terram eorum hereditatem ..: Quoniam.

C Data est terra illa eterne beatitudinis populo Christiano, que fuerat pollicita Iudeis. Illis enim in sua iniquitate proiectis, sanctis ac fidelibus promissa hereditatis premia conferuntur.


22 Hereditatem Isrel seruo suo: Quoniam

C Cum dicit seruo suo, id est Christiano populo.  Illos enim sequestrat: qui iussionibus eius restiterunt, siue Iudeos, siue Christianos.


23 Quia in humilitate nostra memor fuit nostri: Quoniam.

C Ipse enim Christus monstrauit nobis et humilitatis uiam, et patientie disciplinam. Quapropter in humilitate positorum memor fuit: quando in aduentu suo eos proprio cruore liberauit. Tunc quoque latius cepit desiderari humilitas, quando eam in se Dominus Saluator ostendit.


24 Et redemit nos ab inimicis nostris: Quoniam.

C Redemit enim nos a diuersis iniuriis, de potestate diaboli, quando alapis cesus, flagellatus, uerberatus est et sanguinem in pretium dedit.


25 Qui dat escam omni carni: Quoniam.

C Dat escam carni: cum suos fideles corpore et sanguine suo saginare et satiare dignatur. Si etiam ad litteram intelligas, sua misericordia omnia tenet et cibat.


26 Confitemini Deo celi: Quoniam in eternum.

C Confitemini Deo celi, id est debitas ei reddite laudes, qui nos a terrenis ad celestia commutauit.


27 ÷ Confitemini Domino dominorum: Quoniam ...

C Memorat iterum in fine, per ipsum uersum quem in capite posuit, esse confitendum: ne quid preter eius laudem et misericordiam agi posse crederetur.



ORATIO EX PSAL. CXXXu.


Memor humanitatis nostre miserere, omnipotens Deus; ut qui quondam patribus nostris terram aduersariorum in hereditatem donasti: nos a peccatis liberos cum tua hereditate constitue. Per Dominum nostrum Iesum, etc.



PSALMUS CXXXuI.



ARGUMENTUM PSAL. CXXXuI.

B Tripliciter hic psalmus intelligi potest: de captiuitate Iudaica in Babylone: et de peccatoribus ab Ecclesia eiectis: et de ea eiectione, qua primi nostri parentes de paradiso expulsi sunt.


TT. ÷ Dauid psalmus ..


1 Super flumina Babylonis illic sedimus et flerimus: Dum recordaremur Sion.

H Babylon: confusio interpretatur, et significat presentem mundum. Flumen: significat unumquemque pulchrum ad horam, cuius flos sicut flumen transit. C Supra flumina sedent fideles: qui captiuitatem in hoc mundo patiuntur, et suspirantes desiderio patrie celestis Hierusalem, amaras lacrymas fundunt.


2 In salicibus in medio eius: Suspendimus organa nostra.

H Salix est lignum infructuosum, et dicitur quod si quis ex illa accipiat potionem aut manducet, filios  non facit. Organum autem, hominis corpus est. Sicut enim organum ex multis fistulis compositum est, ita corpus nostrum ex multis organis et membris: per ipsum quoque tactum manibus, hoc est per opera, melos et cantica et hymnos referimus Deo. Dicitur iterum salix radicem non habere, tamen si abscinditur et secus aquam plantatur, statim uirescit: sic peccator, licet peccauerit et ceciderit, tamen si sit secus aquam, id est, si legit sacras Scripturas, uiret anima eius.


3 Quia illic interrogauerunt nos qui captiuos duxerunt nos: uerba cantionum.

H Demones qui deceperunt nos et captiuos duxerunt, nunc quasi gloriantes et deridentes dicunt nobis,  reddite uerbum de fide uestra, et quemadmodum quando eratis in Hierusalem, id est paradiso, hymnum dicebatis Deo, ita nunc canite. C Tenet quippe nos lex peccati in membris nostris captiuos secundum mentem, ut non quod uolumus faciamus, sed quod nolumus.


4 Et qui abduxerunt nos Hymnum cantate nobis de canticis Sion.

C Et qui abduxerunt nos, id est concupiscentie carnales  frequenter suadent, ut uerba psalmodie in locis immundis canere debeamus.


5 Quomodo cantabimus canticum Domini: In terra aliena?

C Quomodo cantabimus? illis respondendum est:  nos in peccatis constituti. In terra aliena, id est inter actus uitiosos, qui sunt a Deo alieni. Canticum Domino. H Peccator etenim non debet cantare, sed lugere peccata sua. Non potest enim nisi sanctuuere Deum laudare .


6 Si oblitus fuero tui Hierusalem: Obliuioni detur dextera mea.

C Astringit itaque se Propheta duris conditionibus et uinculis, non ab eius mente discedere celestem Hierusalem, que est regio beatorum. Quam qui hic obliuiscitur in regnum Dei minime collocatur. H Dextera, quippe bonorum sunt opera recta. Si uis semper in memoria Dei esse, opera fac dextere.


7 Adhereat lingua mea faucibus meis: Si non meminero tui.

 C Nunc proponitur secunda penalis conditio. Quid enim probatur deterius esse, quam illud non posse loqui, unde consueuit medicina prestari? psalmodia est enim consolatio flentium, cura dolentium, sanitas egrotorum, hoc anime remedium, hoc miserorum omnium cognoscitur esse suffugium. Recordari igitur semper Christi debes, ne tali munere priueris.


8 + Si non proposuero .. Hierusalem: In principio letitie mee.

C Principium letitie est semper ualidum, semper amplissimum, quoniam in ipsis initiis uoluntas accenditur gaudiorum. Omnia enim subita uiolenta sunt, et quod diuturnum in hoc seculo fuerit, intepescit. uel, principium letitie, Filius natus est Dei.


9 Memor esto, Domine, filiorum Edom. In die Hierusalem.

C Edom, alii sanguineum, alii terrenum interpretantur. H Quis ergo est, nisi diabolus? diabolus est enim qui decipit genus humanum, cui petit Propheta retribui, ut sentiat penam quam ipse sua malitia homini adduxit, trahens et adducens in Babylonem.


10 Qui dicunt: Exinanite, exinanite: Usque ad fundamentum in ea.

C uerba ista filiorum sunt Edom, persequentium populum Christianum; qui persequebantur usque ad fundamentum, id est usque ad mortem martyrii. Dicere autem, exinanite, est dicere, lucem temporalem eripite. A similitudine cisterne tracta sunt uerba; que quanto plus exhauritur, tanto magis  exinanitur. uerum quid prodest malis usque ad fundamentum, quod Christus est, exinanire Christianorum temporalia, dum fundamentum Christum eripere non possint, neque eterna bona minuere?


11 Filia Babylonis misera: Beatus qui retribuet tibi retributionem tuam quam retribuisti nobis.

C Filia Babylonis, caro nostra est, que confusionem nobis ingerit peccatorum, que misera est dicta, quia illicitis concupiscentiis semper sauciat animam uulnere peccatorum. Cui retribuere, est eam ieiuniis et diuersis tribulationibus subditam facere uirtutibus, que nos concupiscentiis suis concitauit ad uitia, ut que traxit ad culpam, adiutorio Dei perducatur ad gloriam.


12 Beatus qui tenebit: Et allidet paruulos suos ad petram.

C Adhuc loquitur ad ipsam carnem, beatum esse commemorans, qui filios eius, id est uitia nocentia tenet et cohibet, et non permittit sibi nocere. Et allidet ad petram, id est ad Christum, ut non moretur tenens, ne uoluptas blanda subripiat, sed ut statim confracta dispereant que nos teterrimis motibus instigabant.



ORATIO EX PSAL. CXXXuI.

Captiuitatum nostrarum potentissime Absolutor, concede nobis laudes tuas spiritali canere concentu, ut, quos onus noxe ante fecit exsules, alleuiatio potentis dextere celestes restituat ciues. Per Dominum nostrum Iesum, etc.



PSALMUS CXXXuII.



ARGUMENTUM PSAL. CXXXuII.

C Uniuersalis Ecclesia Domini beneficia sibi attributa collaudans monet ut reges terre Deum confiteantur excelsum, oratque ne peccatores conuersos despiciat, quos creare dignatus est.


TT. ÷ Ipsi .. Dauid.

C Quamuis Dauid Christum significet, tamen addendo, ipsi, plus indicat. Ipsi enim reuerentius pronuntiandum est, quasi altissimo, quasi omnipotenti, quasi celesti regi. Et tunc Dauid iungendum est; quod uocabulum non ex deitate sumitur, sed per assumpte carnis originem uenire monstratur.


1 Confitebor tibi Domine in toto corde meo: ÷ Quoniam audisti uerba oris mei ...

H Si quis pro omnibus uitiis et passionibus anime sue agit penitentiam, iste confitetur ex toto corde. Si quis uero pro uno uitio confitetur, puta quia auarus est, hoc confitetur, non autem confitetur, quia fornicator aut detractor est, quia non in toto corde confitetur, non auditur a Deo. C Considerat autem meritum orationis, ut omnia uerba sua profiteatur audita.


2 In conspectu angelorum psallam tibi: Adorabo ad templum sanctum tuum et confitebor nomini tuo.

H uide perfectionem penitentis, quia post confessionem et penitentiam cum angelis meretur  psallere et gratias agere Deo. C Templum orationis, est beate incarnationis aduentus, quem quotidie adorat Ecclesia, dum corpus et sanguinem ipsius in sacramento ueneratur; sed illa adoratio perfecta est quam confessio beata comitatur.


3 Super misericordia tua et ueritate tua: Quoniam magnificasti super + omne .. nomen sanctum tuum.

C Misericordia est, quod sine cuiusquam meritis ad liberandos nos uenire dignatus est. ueritas, quia prophetarum suorum promissa compleuit. Magnificatum est nomen, cum nobis culture ipsius uirtus innotuit. H Peccator audiat misericordiam; iustus autem et superbus audiat ueritatem.


4 In quacunque die inuocauero te exaudi me:  Multiplicabis in anima mea uirtutem.

C Dies hic lucida petitio sinceraque est, quam non cupiditas nec ulla auaritia nubilat, sed de illo sole lucet, qui omnes caligines mortalitatis emundat. In talibus petitionibus deuotus populus se audiri precatur. H Multiplicabis, id est multis sollicitudinibus subiacere animam facis. C Per hoc enim ostendit se innumera passurum contra que tam multiplicia uirtutum petit auxilia.


5 Confiteantur tibi, Domine, omnes reges terre: Quia audierunt omnia uerba oris tui.

C Reges terre sunt qui corporibus suis diuinitatis munere dominantur. Nam ille uere rex non dicitur, qui uitiis seruire monstratur. Quia audierunt, audire enim ad illos pertinet qui obedientes esse  noscuntur. Illos enim non dicimus audisse quos contumaces sacris iussionibus esse scimus.


6 Et cantent in uiis Domini: Quoniam magna est gloria Domini.

H uie Domini, sunt misericordia et ueritas, quas cantare et laudare regibus et religiosis et uere Christianis passionum anime et concupiscentiarum rectoribus precipitur. Gloria quippe Domini est, ut seculum respuentes, eius laudes cantare non desinant.


7 Quoniam excelsus Dominus et humilia respicit: Et alta a longe cognoscit.

C Cum enim sit Dominus excelsus, tamen humilia respicit, ne quis subiectorum putaret, non se ab  excelso Domino respici, cum se cognosceret magna deuotione prosterni. Alta, superba significat; que ideo longe cognoscit, quoniam eius gratie minime proximantur. Et ne putarent superbi, quia alti sunt, se Deum non uidere, ait, cognoscit.


8 Si ambulauero in medio tribulationis uiuificabis me ÷ et .. super iram inimicorum meorum extendisti manum tuam: Et saluum me fecit dextera tua.

C uiuificatur ergo populus, id est letificatur, dum enim in diuersis angustiis fuerit constitutus, eternorum gaudiorum suauitate recordans reficitur. Sciens enim aurum igne probari, et premium maximum post labores dari, et tribulationes Domini uirtute superandas, letatur in tribulationibus, et in  mente uiuificatur. Extendit manum super iram, quando illi inimici conuersi hic grauius tribulantur, quam contristauerant subiectos humiles, et incipiunt se iuste persequi, qui prius innocentibus parcere noluerunt. Dextera uero uirtus dicitur, et Christus est.


9 Dominus retribuet pro me: Domine, misericordia tua in seculum: Opera manuum tuarum ne despicias.

C Dominus retribuet, perfecta nimis et qualem fundere monemur oratio est, causam suam Domino commendare, qui nouit unicuique digna rependere. Et ut non irato animo dictum putares, addit: Domine misericordia tua, etc., quam facis etiam in nostros persecutores, dum eos conuersos pro fide  tua multa pati facis. Pertinet ergo quod dicit, misericordia, ad illos qui nos persequuntur. Opera manuum, id est inimicos nostros, quia et ipsi sunt opera manuum tuarum. Ideo ergo rogat pius populus pro inimicis suis, ut eis miseratus indulgeat, qui in se peccauerunt persequendo, ut indulgentia percepta conuertantur.



ORATIO EX PSAL. CXXXuII.

Multiplica Domine, uirtutem tuam in animabus supplicum, ut, dum in templo sancto iugiter adoramus, in conspectu tuo cum sanctis angelis gloriemur. Per Dominum nostrum Iesum Christum, etc.



PSALMUS CXXXuIII



ARGUMENTUM PSAL. CXXXuIII.

C Christus ad Patrem de pausatione et resurrectione  sua loquitur, potentiam paterne diuinitatis exponens, quia in eo, quod homo est, nusquam ab eius notitia se possit abscondere, ac super omnem asserens sanctorum confortatum esse principatum.


TT. In finem psalmus Dauid.

C Totus hic psalmus, ad Christi Domini personam referendus est, et ad Patrem, quoniam de pausatione sua et resurrectione loquitur. A Potest uero et de penitente exponi.


1 Domine, probasti me et cognouisti me: Tu cognouisti sessionem meam et resurrectionem meam.

C Probauit Pater Filium, quando manifestam fecit humilitatem ipsius, cum a Ioanne baptizari uoluit.  Cognouit eum, id est ostendit, quando dixit: Hic est Filius meus dilectus in quo mihi complacui: ipsum audite . Bene autem appellata, sessio, mors est Saluatoris, in qua non pena, sed requies fuit. A uel, probasti me, in passione: et cognouisti, id est cognitum fecisti, in resurrectione. Repetit enim in quo cognitum eum fecerit, in sessione scilicet, id est passione, quia sedens se humiliat, et Christus humiliauit se usque ad mortem crucis, et in resurrectione notum omnibus fecit, ita probauit, id est probatum ostendit et cognitum Filium suum pater eternus.


2 Intellexisti cogitationes meas de longe: Semitam meam et funiculum meum inuestigasti.

C A longe, hic non locum, sed tempus significat,  quia non solum facta nostra preuidet, uerum cogitationes nostras, antequam nos ipsi existimamus, agnoscit. Semite pertinent ad tacitas cogitationes, funiculus ad iusta iudicia.


3 Et omnes uias meas preuidisti Quia non est sermo in lingua mea.

C uie ad actus pertinent humanos. Preuise uero adeo sunt uie eius, id est opera, ut et prophetata longe ante noscantur Christi opera, sicut de Christi mansuetudine Isaias dixit: Sicut ouis ad occisionem ductus est, etc. . Non est sermo, utique falsitatis, quia nunquam sub aliqua falsitate locutus est Christus.


4 Ecce, Domine ÷ tu .. cognouisti omnia nouissima et antiqua:  ÷ Tu .. formasti me et posuisti super me manum tuam.

C Quod dicit cognouisti omnia nouissima, hoc pertinet ad incarnationem ipsius, que facta est nouissimis temporibus ; ut Paulus ait. Et Iohannes ait: Filioli, nouissima hora est . Antiqua, id est eterna, que nec initio nec fine clauduntur. Formasti me, significat, genuisti. Posuit Pater manum super eum, cum in ipso uirtutem sue maiestatis ostendit.


5 Mirabilis facta est scientia tua ex me: Confortata est et non potero ad eam.

C Scientia Patris est, que per Christum ubique terrarum predicata est. Que est facta mirabilis per Christum, dum terrigenis sacramenta sacre legis  narrata sunt. Nec potero ad eam, ex humanitate et infirmitate carnis loquitur, ut in alio loco: Pater maior me est : ut sit sensus: Humanam naturam, quam assumpsi, diuine substantie adequare non possum. A uel penitens, peccatis suis a diuina contemplatione deiectus, illam dicit supra suam fragilitatem confortatam, mirabiliterque excelsam.


6 Quo ibi a spiritu tuo: Et quo a facie tua fugiam?

C Dicendo, quo ibo: significat naturam humanitatis non ex se habere quo fugiat, cum spiritus sanctus ubique sit totus. Facies autem: substantiam deitatis significat, que omnia complectitur, omnia  contuetur, omnia penetrat. A uel penitens querit locum, quo fugiat ab ira Dei.


7 Si ascendero in celum, tu illic es: Si descendero in infernum, ades.

C Ait autem per id quod homo est: si ascendero in celum, tu illic es, scilicet ubi erat ad dexteram Patris collocandus. Descendit quoque in infernum, cum disrupit infernorum loca, et piissimus redemptor humano generi subuenit. Ades, quoniam triduana celeritate surrexit. A uel penitens ait, si superbiero me extollens, ibi me punis; et si in profundum peccatorum descendero, et ibi uindicas.


8 Si sumpsero pennas ÷ meas .. diluculo: ÷ Et: habitauero in extremis maris.

C Pennas suas, dicit celeritatem diuine maiestatis,  quoniam sanctum corpus ad superna eleuauit. Dum quoque dicit, meas, intellige gloriam proprie potestatis, quia propria potestate deitas, non angelico adiutorio humanitatem ad dexteram Patris collocauit. Has pennas cum sumpserat diluculo resurrectionis, et habitauit in extremis maris, hoc est supra istius seculi amplissimum finem manus paterna deduxit. A uel, penne, duo precepta sunt caritatis, quibus mane a peccatis surgens penitens habitat in extremis seculi, id est in gaudio celesti. Quod post finem huius uite datur, et tamen iam in eo spe habitatur.


9 Etenim illic manus tua deducet me: Et tenebit me dextera tua.

C Deduxit Christum paterna manus, qui est dextera  Patris, qui assumptam humanitatem et sibi unitam per eterna secula continebit.


10 Et dixi. Forsitan tenebre conculcabunt me: Et nox illuminatio mea in deliciis meis.

C Iste uersus sub ironia pronuntiandus est, quomodo enim cum tenebre conculcare poterant qui est lux mundi? sed ille potius tenebras conculcauit, cum cecitatem primi hominis luce sue misericordie reparauit. Nox, significat inferni claustrum, quod certe illuminauit, cum potestatem diaboli contriuit. Delicie, paradisum significat, ad quem anime sanctorum prestante Domino reuerse sunt. A uel penitentis uerba sunt, a tenebrosis actibus male suadentium seduci timentis.


11 ÷ Quia .. tenebre non obscurabuntur a te: et  nox sicut dies illuminabitur: Sicut tenebre eius, ita et lumen eius.

C Causa redditur cur nox sit illuminatio in deliciis. Tenebras dicit mystica et profunda queque diuinarum Scripturarum, que non obscurabuntur, sed illuminantur a Domino, et que fuerant quasi nox, sub mystica complexione prophetarum tenebrosa dicta, in aduentu Domini patuerunt. Sicut tenebre eius, ita et lumen eius, quia in utroque ueritas fuit, seu cum obscura, siue cum illuminata uiderentur. A uel penitens ait: tenebre peccatorum non redduntur a te magis obscure, sed a me, dum peccatum excusare uolo; tu uero, si confessus fuero, illuminas noctem et tenebras.


12 Quia tu possedisti renes meos: Suscepisti me de utero matris mee.

C Renes significat fortitudinem corporalem, unde merito dicit renes suos esse a Patre possessos, quoniam celestis iustitie firmitate consistens, peccatum fragilis corporis ignorauit. De utero uero matris, id est de Synagoge sinu, dicit se susceptum a deitate Patris, que in eo cum Patre una est. Nam si de uirginali utero uelis accipere, non solum quando est de castissimo utero egressus, sed, et quando Spiritu sancto conceptus est, a Domino probatur assumptus. A uel uerba penitentis sunt.


13 Confitebor tibi quia terribiliter magnificatus es: mirabilia opera tua: Et anima mea cognoscet nimis.

 C Terribiliter enim magnificatus est Pater, quando in passione Christi terra tremuit, saxa disrupta sunt, sepulcra patuerunt. Necesseque fuit illum mirabilem cognoscere, quem tantorum beneficiorum piissimum largitorem cernebat Christi humanitas. uel penitens dicit in conuersione peccatorum Deum terribiliter magnificari et mirabiliter. Et sequentes uersus de penitente exponere uales.


14 Non est occultatum os meum a te quod fecisti in occulto: Et substantia mea in inferioribus terre.

C Per os enim significat sacramenta diuina, que ante aduentum Domini, occulta fuerunt, ut baptismum sacrum, et corpus et sanguis Domini, que eo ueniente claruerunt. Inferiora terre, fuerunt gentium  culture. Sed ipsis facta est nota substantia Saluatoris Dei, quando, in ipso intelligentes diuinitatem, eum deuotis mentibus per apostolicam doctrinam Deum esse crediderunt. Terra itaque humanum genus est, cuius partes superiores, Iudei fuerunt recte credendo ante Christi natiuitatem, et partes eius inferiores, gentes terram adorantes et lapides. Que nunc fide facte sunt superiores.


15 Imperfectum meum uiderunt oculi tui: et in libro tuo omnes scribentur: Dies formabuntur et nemo in eis.

C Dixit, ex persona Ecclesie, suum imperfectum Patrem uidisse, quia illa usque ad finem seculi congregabitur et perficietur, sed deitas ista iam uidit que adhuc futura post longis temporibus seruantur.  Et in libro scribentur, qui eterna felicitate gaudebunt. Dies formabuntur, id est sancti in perpetua felicitate. Nemo in eis, subaudiendum est, informabitur, id est informis et defectuosus erit in celesti patria, quia omnis infirmitas carnis consumpta disperibit.


16 Mihi autem nimis honorificati sunt amici tui, Deus: Nimis confortatus est principatus eorum.

C Amicos, dicit sanctos apostolos. Nimis, ualde significat. Confortatus est principatus eorum, quem prestante Domino perceperunt intantum ut arietes gregum et principes fidelium meruerint esse populorum.


17 Dinumerabo eos et super arenam multiplicabuntur: Exsurrexi et adhuc sum tecum.

C Arena maris, significat Iudeos propter ariditatem fidei; arena enim est dicta ab ariditate, promittit ergo Christus se dinumeraturum populum fidelem, qui numerosior populo Iudaico inuenitur. Exsurrexi, a pausatione dormitionis. Adhuc tecum sum, non quod aliquando ab ipso diuidendus sit, sed qui modo nobis est inuisibilis, ad dexteram Patris in celestibus residens, omnibus postea gentibus apparebit.


18 Si occideris Deus peccatores: uiri sanguinum declinate a me. 19 Quia dicitis in cogitatione:  Accipient in uanitate ciuitates suas.

C Occidit Deus peccatorem, cum moritur peccato, ut uiuat Deo: ut Paulus ait: Mortuus sum legi, ut uiuam Christo . uiri sanguinum, sunt qui carnaliter uiuunt, et que sunt sanguinis peragunt, quibus dicitur: Declinate a me. A C uidetur autem sic connecti uerborum ordo: Si occideris Deus peccatores, accipient in uanitate ciuitates suas, C id est, si peccatores a malis cogitationibus in bona studia transferas, priores consuetudines et peccata, in quibus habitabant, in uano accipient, id est uanas respuent, et dicent his qui adhuc in illis uanis et malis permanent: Declinate a me, quia dicitis in cogitationibus, id est loquimini in mente et murmuratis contra illa, que uobis Spiritus sancti uirtute  predicata sunt, ideoque quia sic loquimini in cogitatione contra Deum, declinate a me. C Quia dicitis, id est contra illa murmuratis que uirtute Spiritus sancti uobis predicata sunt.


20 Nonne qui oderunt te, Domine, oderam: Et super inimicos tuos tabescebam?

C Merito nostros aduersarios iubemur diligere, quos nos nostro uitio contingit offendere; Dei uero inimici, quando obstinati sunt, competenti et religiosa exsecratione damnantur, quoniam cum ab ipso creati sint, ipsique debeant omne quod uiuunt, suo tamen contumaces redduntur auctori, ideo iuste tales horrendi sunt, qui et suorum beneficiorum memores non fuerunt. Tabescere, hoc uerbum indicium est magni doloris, tabescere enim illos dicimus,  qui curis iugibus affliguntur, et pene usque ad interitum uite corpore deficiente perueniunt.


21 Perfecto odio oderam illos: Inimici facti sunt mihi.

C Perfectum est odium, homines diligere, et eorum uitia semper odire, odium quippe dictum est quasi oris repudium. Inimicos factos etiam sibi dicit, qui contrarii paternis iussionibus exstiterunt, ut ostenderet unitatem sue diuinitatis cum Patre.


22 Proba me, Deus, et scito cor meum: Interroga me et cognosce semitas meas.

C Proba me, istud nemo potest dicere, nisi ille solus qui peccata non fecit Christus. Scito cor, quia te derelinquere in persecutione non noui. Interroga,  ad inquisitionem pertinet minutissimam, premisit enim, scito cor meum. Sciens uero acute interrogat, et falli non potest, quia nemo scienti interrogatus potest negare que gessit. Semite ad operationes pertinet bonas, quas ille iugiter gessit et celesti sanctitate transegit.


23 Et uide si uia iniquitatis in me est: Et deduc me in uia eterna.

C Merito ergo humana in Christo substantia petit se, deduci in eterna uia, que declinauit a uia iniquitatis, id est ab actibus diabolicis. Quod uero dicit, uide si est, intellige, non dubitatione prolatum, sed scientie securitate, quasi diceret, uide si est, id est, uidebis quod non est.



ORATIO EX PSAL. CXXXuIII.


Celi terreque prospector, Deus, quo moriente, illuminata sunt tartara, quo resurgente, sanctorum est multitudo gauisa, quo ascendente, angelorum exsultauit caterua, precamur tante glorie excellentem uirtutem, ut directi in uia eterna, illo tueamur brachio, quo honorabiles amici tui tecum gloriantur in celo. Qui uiuis, etc.



PSALMUS CXXXIX.



ARGUMENTUM PSAL. CXXXIX.

C Ecclesia Dominum deprecatur, ut ab iniquo diabolo liberetur: uindictam dicens in futuro iudicio super eos uenturam, qui pauperes eius insanis motibus persequuntur.


 TT. In finem psalmus Dauid.

C In finem, Dominum significat Saluatorem, qui est finis legis ad iustitiam omni credenti : Qui nobis in hoc psalmo, quasi preconis uoce, iudex terribilis, omnipotens, pius quoque, et nimium desiderabilis aduenire predicitur.


1 Eripe me, Domine, ab homine malo: A uiro iniquo eripe me.

C Sciens mater Ecclesia quanta in membris suis ab insidiis diaboli pateretur clamat ad Dominum, qui solus potest eius superare nequitias, ut ab ipsius multiplici tentatione liberetur. Hominem malum, appellat diabolum. uir iniquus est homo sequax diaboli. Duo enim simul epitheta uni persone non poterant conuenire, quod eloquentie lege prohibitum  sit.


2 Qui cogitauerunt iniquitates in corde: Tota die constituebant prelia.

C Grauiora sunt semper pericula, que habentur occulta. Significat per hoc uero hereticos, qui prauis dogmatibus in sacrilega certamina proruperunt. Tota die, ait ut eorum nequitiam continuam monstraret, ut nulla eos lassitudo, nulla temporis longinquitas mitigaret.


3 Acuerunt linguas suas sicut serpentes: uenenum aspidum sub labiis eorum. Diapsalma.

C Per linguas significat uerba hereticorum, quibus uulnerare contendunt corda fidelium. uenenum aspidum, H quoniam uidentur amicitie uerba habere, et plena sunt ueneno mortifero.


4 Custodi me, Domine, de manu peccatoris: Ab hominibus iniquis eripe me.

C Peccator: iterum diabolum significat, qui multis dolis, multis fallit insidiis. Sequuntur etiam eius ministri: quoniam quod non possunt per se occulte inspirando mentibus nostris, per suos sequaces publice conantur implere.


5 Qui cogitauerunt supplantare gressus meos: Absconderunt superbi laqueum mihi.

C Supplantari proprie dicimur: quando plantis nostris terra subducitur, ut in tenebrosis cauernis grauiter incidamus: quod nobis facit diabolus, cum peccatorum foueas parat. Superbi: heretici sunt, qui prauis dogmatibus populos decipere potius  quam docere festinant, et laqueos ponunt sancte plebi: quando eos uanis enigmatibus obligare contendunt.


6 Et funes extenderunt in laqueum: Iuxta iter scandalum posuerunt mihi. Diapsalma.

C Extenderunt ipsi funes, id est tortuosas et dolosas obiectiones, quibus capiant sensus humanos: ut quasi pedibus laqueum, ita mentibus tendere probentur scandalum. Iuxta iter dicit: quoniam non capiunt nisi illos qui a recto uirtutum calle discedunt. Laqueus aut funis ideo positus est: quia uincula sua grauius semper astringit, nec amplexus eius aliqua lenitate dilabitur, cum nodosis quibusdam sinibus illaqueata concludit.


7 Dixi Domino, Deus meus es tu: Exaudi Domine uocem deprecationis mee.

C Orat Ecclesia ne pessimis tradatur insidiis: dicit enim Ecclesia, resplendens purissima fide de gentibus aduocata, que sanctam Trinitatem ueracissima fide confitetur, dixi Domino, etc. Sequitur, exaudi, Domine, uocem, etc., suffecisset dicere, exaudi deprecationem meam: sed altius quid innotescere uolens, dixit, uocem deprecationis mee. uox enim deprecationis: est puritas orationis, et clamor ille tacitus qui ascendit ad Dominum. Sancte enim operationis uox, est rerum ipsarum loquacissimus clamor: non hominibus notus, sed soli Deo cognitus, unde et tacenti Moysi dicitur, quid clamas ad me?  et Cain dicitur, uox sanguinis fratris  tui clamat ad me de terra .


8 Domine Domine, uirtus salutis mee: Obumbrasti super caput meum in die belli.

C Repetitio ista, Domine, Domine, pie precationis affectum ostendit. Cum autem dicit, uirtus salutis mee: patientiam perseuerantiamque in certamine, demonstrat Domini esse donum. uirtus enim a uiriditate dicta, que nescit aliquo labore marcescere. Caput autem suum obumbratum cum dicit Ecclesia, significat beatam Domini passionem: qui sic obumbratus est in ea  ut nec animus eius confusionem, nec caro ipsius corruptionis iniuriam sustineret. In die autem belli: bene dictum est, in die passionis eius et mortis: quia diabolo  uicto, inferno fracto, captiui liberati sunt, et triumphans de morte rediit.


9 Non tradas, Domine, desiderium ÷ meum .. peccatori: cogitauerunt contra me ne derelinquas me: Ne forte exaltentur. Diapsalma.

C Traditur enim peccatori  desiderium istius qui concupiscentias carnis perficit: talis enim non nisi quod diabolus uult desiderat, et ideo in desideriis suis diabolo traditur ad possidendum. Et quia inimici cogitauerunt  contra me: iuste peto, Domine, ne derelinquas me. Et subinfertur causa iustissima petitionis et exauditionis: ne exaltentur impii in perditione iustorum.


10 Caput circuitus eorum: Labor labiorum ipsorum operiet eos.

A C Deus obumbrat super caput iustorum, sed malorum caput operit labor labiorum. Ordo uerborum talis est, caput eorum circuitus, scilicet est, id est caput impiorum est diabolus, qui semper circuit querens quem deuoret . Labor uero labiorum: est prolatum ore mendacium, quod semper laboriose fingitur, quoniam exquisita machinatione formatur. ueritas enim sine labore dicitur, quia sine difficultate profertur. A uel ipsius circuitus eorum caput est superbia, que prouenit ex labore labiorum, id est mendacio.


11 Cadent super eos carbones: in ignem deiicies eos:  In miseriis non subsistent.

C Carbones ignis: sunt penitentie cruciatus, quod tamen incendium nascitur ex imbre lacrymarum. In ignem deiiciuntur: quando iam flamma caritatis accensi, feruere sanctis operibus incipiunt: his euenit, ut in peccatorum miseriis non subsistant: quoniam iam in bonam partem transferuntur.


12 uir linguosus non dirigetur in terra: uirum iniustum mala capient in interitum.

C uir linguosus: est qui multa inutiliter uerba profert, qui non dirigitur: quia multiloquio non effugiet peccatum. Iniustus uir est, qui diuinas regulas contemnens, proprie uoluntatis feruore traducitur : illum mala capient, quia semper  sibi noxia cogitat, qui precepta Domini declinat.


13 Cognoui quia faciet Dominus iudicium inopis: ÷ Et .. uindictam pauperum.

C Faciet ergo iudicium inopum, quando in illa iudicatione, promissa illis retribuit: et tunc uindicat pauperes, cum eorum persecutores a suo sancto separabit regno.


14 uerumtamen iusti confitebuntur nomini tuo: Et habitabunt recti cum uultu tuo.

H Quid enim uultus Dei, nisi Christus Filius eius? nisi cogitatio diuinitatis ipsius? C Cum ipso etiam Dei uultu, iusti in eternum habitabunt, cum  non per speculum, sed facie ad faciem contuebuntur eum . uide autem quod  iusti, cum persecutionem patiuntur, confitentur laudes Deo  et facilius discedit inimicus et tribulatio, et uidebunt faciem Dei post uitam istam tales eternaliter.



ORATIO EX PSAL. CXXXIX.

uirtus salutis nostre, Deus, defende Ecclesiam tuam a dissidentium ueneno mortifero, ut a te obumbrati nunquam obligemur a laqueis inimici. Per Dominum nostrum Iesum Christum, etc.



PSALMUS CXL.



ARGUMENTUM PSAL. CXL.

C Propheta supplicat, ut inter mundanos actus a diuersis liberetur erroribus, ne in peccatorum retiacula cadat.


 TT. Psalmus Dauid.


1 Domine, clamaui ad te, exaudi me: Intende uoci mee dum clamauero ad te.

C Domine, clamaui. uolens propheta affectum orationis continue humano generi infundere, duo tempora uidetur discrepantia posuisse: clamaui de preterito dicit, quod perfectam significat orationem: et iterum clamauero, quod utique de futuro constat positum: ut sicut nullum tempus a culpis est uacuum, ita a deuotis precibus nunquam est cessandum.


2 Dirigatur oratio mea sicut incensum in conspectu tuo. Eleuatio manuum mearum sacrificium uespertinum.

 C Dirigatur ad te oratio mea sicut incensum, hoc est ut est recta ueniat ad te oratio mea in odore uirtutum, non habens sordes aut uitia. C Incensum est odoriferi pigmenti suauis adustio, et spiritualiter hic. H Incensum, orationes sanctorum sunt . C Sacrificium uespertinum fortasse significat illam oblationem, quam in fine uite Domino solet offerre religiosa deuotio, et ideo nullus desperet, si ultimo sua peccata lacrymarum fonte detergat. Eleuatio uero manuum opera pia significat: sic remissio earumdem, cessationem a bono opere. uespera quoque nostra, tempus prope finem uite huius significat.


3 Pone, Domine, custodiam ori meo: Et ostium circumstantie labiis meis.

 C Petit propheta, ne quid tale dicat, quod peruenire debeat ad reatum. Ostium quippe ab obstando dictum est. Illud ergo uidit Propheta magnis precibus esse muniendum, unde tam facile nouerat uenire peccatum: quod si fragilitate peccauerit, saltem hoc precatur ne illud excuset, unde sequitur:


4 Non declines cor meum in uerba malitie: Ad excusandas excusationes in peccatis.

C uerba malitie sunt, ut quis post peccatum suum falso ad excusationes confugiat, quia consuetudo est peccantium, quando deprehensi fuerint, primum se aliqua falsitate excusare, et cum fuerint inde conuicti, alias assumunt excusationes cum peccato falsitatis , modo enim tempori, modo necessitati, modo aliis imputando quod peccant: hoc autem maximum uitium est quo homines laborant.


5 Cum hominibus operantibus iniquitatem: Et non communicabo cum electis eorum.

H Petit et hic propheta, a collegio liberari eorum qui operantur iniquitatem. Sicut enim Dominus habet electos suos sanctos: ita et diabolus habet electos suos, sicut principes hereticorum, qui apud reprobos electi putantur: sed et omnes electi in scelere, electi diaboli dicuntur. C Et communicabo: refertur tam ad operantes homines iniquitatem, quam ad electos eorum. H uel prima pars huius uersiculi combinanda est cum precedenti uersu: ut sit sensus,  non declines, etc., ad excusandas, etc., cum hominibus operantibus iniquitatem.


6 Corripiet me iustus in misericordia et increpabit me: Oleum ÷ autem .. peccatoris non impinguet caput meum.

C Preelegit uir sanctus iustorum increpationes, peccantium blandimentis. Que autem sit correptio iusti intimauit dicens, in misericordia: quoniam uir sanctus non in ira corripit, sed per dilectionem increpat: melius est enim corripi a iusto, quam laudari a peccatore. Oleum enim peccatoris: adulatio est deceptoris et ficti amoris, periculosa est adulatio, que excludere potest hominem a regno Dei.


7 Quoniam adhuc ÷ et .. oratio mea in beneplacitis  eorum. Absorpti sunt iuncti petre iudices eorum.

H Quoniam adhuc, etc,: ipsi in beneplacitis suis manent. Ego autem pro ipsis orabam ut conuerterentur. C uel se adhuc imperfectum ostendit: quando orando talia sibi prouenire cupiebat, que malis erant beneplacita. Et secundum primum intellectum Christus pro inimicis suis ut conuerterentur Patrem orabat. Absorpti sunt, id est conuicti iudices Iudeorum, scilicet uel gentilium, ut Plato, Aristoteles, siue hereticorum, quando sunt per fidem iuncti petre, id est Christo, et segregati a diabolo. A Siue iuncti, id est comparati: uidentur enim philosophi aliquid dicere: sed scripta eorum comparata diuine  Scripture absorbentur, nichil sunt, et uelut stulta iacent.


8 Audient uerba mea quoniam potuerunt: Sicut crassitudo terre erepta est super terram.

C uerba sua ab hereticis et tyrannis dicit audita, que presentis libri textus eloquitur , potuerunt ergo toties admoniti cognoscere Dei uoluntatem. Crassitudo autem terre est superbia tyrannorum, que grassabatur in sanctos martyres.


9 Dissipata sunt ossa nostra secus infernum: quia ad te, Domine, Domine, oculi mei: In te speraui, non auferas animam meam.

C Martyres: ossa fidelium dicit esse propheta: quia constat eos Christiane fidei esse ualidissima  firmamenta. Secus infernum dicit: uide proprietatem uerborum, non ait in infernum: quia licet mori communi sorte uideantur, tamen uita illis conceditur eterna. Non auferas animam meam, scilicet a bonis tuis: sed spes mea in te sit, et oculi mei semper te intendant.


10 Custodi me a laqueo quem statuerunt mihi: Et a scandalis operantium iniquitatem.

C Per laqueos et scandala: totius mundi mala breuiter propheta complexus est: a quibus se supplicat custodiri, ne per insidias eorum possit decipi. H Semper etiam nobis laqueos ponunt demones: uitia enim uicina sunt uirtutibus. In eleemosyna laqueum ponunt: si ut uidear facio. Ceruis ponuntur retia, et sancti cerui sunt, spinas transilientes, et alti cornibus,  et serpentes interficiunt.


11 Cadent in retiaculo eius peccatores: Singulariter sum ego donec transeam.

C Retiacula dicta, quasi retinentia. In diaboli retiacula cadit, qui peccatorum suorum abscisionem non facit. Singularis est, qui cum pessimis hominibus non ambulat combinatus, id est ligatus, qui Trinitatem sanctam unum Deum confitetur, qui spem suam in solo Deo ponit. Donec transeam, id est quandiu in hoc mundo fuero commoratus, hoc enim seculum beati uelut uiantes transire dicuntur, quia in ipso non tenentur aliqua mundi delectatione. A uel Christus dicit, singularis, id est solus sum donec transeam, id est moriar, tunc enim cum granum frumenti  in terra mortuum fuerit, non manet solum, sed multum fructum affert , quia multi postea crediderunt et omnis terra Christo.



ORATIO EX PSAL. CXL

Pone, Domine, custodiam ori nostro, ne inania proferamus, ut misericordia tua correpti, ab omnibus iniquitatum scandalis protegamur. Per Dominum nostrum Iesum Christum, etc.



PSALMUS CXLI.



ARGUMENTUM PSAL. CXLI.

C Christus ad Patrem clamat, dolos Iudaice persecutionis exponens: liberarique se de inferno deprecatur: quoniam omnium sanctorum fides in eius resurrectione pendebat.


 TT. Intellectus Dauid cum esset in spelunca oratio.

C Psalmi causa presenti titulo continetur. Dauid enim filius Iesse, Saulem principem fugit, et cum in spelunca lateret, orauit , quod Dominum Christum in corpore ante passionem suam significabat esse facturum. H Quoniam enim in titulo ponitur intellectus Dauid, spiritualiter ostendit Dauid intelligendum et psalmum. Saul igitur spiritualiter diabolus. Spelunca, mundus est iste, in quo diabolus non immittit aliquid boni, sed solum stercus et putridum. Est enim spelunca tenebrosa, et mundus iste tenebrosus peccatis est, nec in eo sancti perfectum lumen habent, quod erit in alio mundo, Christus tamen lumen uenit in hunc mundum, et ex  parte illuminauit. Et sicut Dauid absconsus est in spelunca Sauli, ita Dominus iehsu diabolo in hoc mundo, et persecutionem passus est sicut Dauid.


1 uoce mea ad Dominum clamaui: uoce mea ad Dominum deprecatus sum.

H uoce mea ad Dominum: omnia uerba hec in humilitate corporali loquitur, ut se uerum hominem manifestet. C Et ne clamor intelligeretur transitorius, addidit deprecatus sum, quod frequentata supplicatione peragitur. Est enim deprecari frequenter supplicare.


2 Effundo in conspectu eius orationem meam: ÷ Et .. tribulationem meam ante ipsum pronuntio.

C Quam pura, quam suauis oratio, que in  conspectu Patris, uelut perspicui fontis copia fundebatur? fundebatur certe non ut ad ima deflueret, sed ut perueniret eius oratio ad altitudinem superne pietatis. Pronuntiat tribulationes ante Patrem, ut indulgentiam pro nostris possit obtinere peccatis. Et nota quod in his duobus uersibus quatuor modis oratum est secundum hortationem Apostoli, ubi iubet primo fieri precationes, orationes, postulationes, gratiarum actiones 


3 In deficiendo ex me spiritum meum: Et tu cognouisti semitas meas.

C Quod dicit in deficiendo spiritum, hoc a parte membrorum debemus accipere. uel ita in deficiendo, etc., hoc ex superioribus pendet, ac si diceret: Tribulationem meam ante ipsum pronuntio, cum defecit  ex me spiritus meus. H Cognouit Pater semitas, id est, doctrinas quas docuit.


4 In uia hac qua ambulabam: Absconderunt laqueum mihi.

C Diabolus iuxta uiam abscondit laqueum, ut eos decipiat, qui rectas semitas declinare presumunt, Christus uero  necesse fuit ut in ipsa uia rectitudinis tentamenta pateretur inualida, ut in Euangelio legitur.


5 Considerabam ad dexteram et uidebam: Et non erat qui cognosceret me.

C Considerabam ad dexteram, illud tempus facit intelligi, quando ibat ad crucem, quia nullum illic fidelium potuit intueri. Ideo uero non sunt uisi  ad dexteram stare, quia carnali metu dispersi sunt . Et non erat qui cognosceret: illam uidelicet deitatem que hec omnia in assumpta carne uoluntarie sustinebat.


6 Periit fuga a me: ÷ Et .. non est qui requirat animam meam.

C Periit fuga a Christo, cum se impiorum manibus permisit occidi. Et nemo quesiuit animam eius, dum illi nulla consolatio preberetur, sed solus ad passionem relictus est, qui erat pro omnium salute moriturus.


7 Clamaui ad te, Domine: dixi, tu es spes mea. Portio mea in terra uiuentium.

C Clamauit spemque suam posuit in Dominum cum dixit: Pater, in manus tuas commendo spiritum  meum . Portio mea, probat hoc specialiter locus ille, quando latroni dixit: Amen, dico tibi: Hodie mecum eris in paradiso , hoc est in terra uiuentium; paradisus enim est terra uiuentium, quam soli beati introibunt.


8 Intende ad deprecationem meam: Quia humiliatus sum nimis.

C Merito dicit, humiliatus sum nimis, quia semetipsum exinaniuit, formam serui accipiens: et adhuc amplius humiliatus est, factus obediens usque ad mortem crucis . Nam quemadmodum crucifigi potuisset, nisi se humiliasset, naturam nostram assumendo, qui celum terramque creauit?


9 Libera me a persequentibus ÷ me ..: Quia confortati sunt super me.

 C Orat, ut reuerentiam Patri exhiberet, qui se liberare poterat. Orat ergo, ut a persequentibus Iudeis diuina uirtute liberetur, qui adeo corporaliter fortiores fuerant ut et manus iniicerent in eum, et de eius morte gauderent; sed hoc miseri fecerunt, non considerantes uirtutem diuine potestatis in eo.


10 Educ de custodia animam meam ad confitendum nomini tuo: Me exspectant iusti donec retribuas mihi.

H C Dicens, educ de custodia, scilicet inferni animam meam, petit Patrem, a parte qua mortuus est, qua et postea de imis penetrabilibus ad superna est translatus, ut de carcere inferni animam celeriter educat ad corporis resurrectionem. Et hoc ad confitendum nomini suo, ista enim confessio laudis Patri  exhibita a fidelibus ostenditur, quando eum resurrectionis miraculo de inferni carcere constat eductum. Exspectant iusti, H id est apostoli, uel reliqui sancti. Donec retribuas mihi claritatem illam quam habui priusquam mundus fieret . C uel, donec retribuas pro passione resurrectionem. Exspectant illo triduo apostoli et alii.



ORATIO EX PSAL. CXLI.

Deprecantes, Domine, uoce humili pietatem tuam exposcimus, ut adiuti a te, spes nostra, portionem cum electis tuis in terra uiuentium sortiamur. Per Dominum nostrum Iesum Christum, etc.



PSALMUS CXLII.



ARGUMENTUM PSAL. CXLII.

 C Propheta, ex persona uniuscuiusque fidelis supplicans sibi Domini misericordiam subuenire, rogat Dominum Christum, ne cum suo seruo uelit inire iudicium, uelociterque se petit peruenire ad ueniam, ne inimicorum traderetur insidiis.


TT. Psalmus Dauid. ÷ quando filius suus eum persequebatur ...

C Dauid, significat Christum; persequens eius filius, populum Iudeorum, uel Iudam proditorem significat.


1 Domine, exaudi orationem meam: Auribus percipe obsecrationem meam in ueritate tua: exaudi me in tua iustitia.

H Domine, exaudi, uerba humilia et plena humilitatis  et misericordie, que ad aures Domini peruenire merentur. C ueritas enim et iustitia ipsius est, ne cum rogante disceptet, nec ad iudicium illum trahat qui se hic prius ipse condemnat. Superbos enim Dominus ad examen adducit, qui se bona putant habere negotia.


2 Et non intres in iudicium cum seruo tuo: Quia non iustificabitur in conspectu tuo omnis uiuens.

C Nec moueat quod iudici dicitur, non intres in iudicium cum seruo tuo. H Quantumuis enim quis sit iustus, quamlibet perfectus, non potest intrare in iudicium Domini, nisi sit cum misericordia conditum, stelle enim non sunt munde in conspectu eius. C Omnis uiuens omnem hominem significat,  etiam quemlibet infantem nondum baptizatum, ut Iob ait: Nemo mundus ante te, nec infans unius diei , id est nemo liber esse potest, nisi per diuinam gratiam. Ideo nec Abraham, nec Isaac, nec Iacob iustificabuntur in conspectu Dei.


3 ÷ Quia .. persecutus est inimicus animam meam: Humiliauit in terra uitam meam.

H C Inimicus, diabolus qui persequitur humanum genus. C Humiliatur autem in terra, cuius uita carnalibus delectationibus polluitur, non humilitate probabili, sed declinatione uitiosa.


4 Collocauit me in obscuris sicut mortuos seculi: et anxiatus est in me spiritus meus: In me turbatum est cor meum.

H Collocantur in tenebrosis factis peccatores, et  sunt mortui seculi. Sed sunt sicut mortui, dum penitere incipiunt; nondum enim mortuus est, quia in penitentia stat. Si quis autem peccans non agit penitentiam, hic mortuus est seculi, et non sicut mortuus, sed perfectus mortuus, usquedum non egerit penitentiam. Anxiatus est spiritus, quia scriptum est: si solum suspiraueris de peccatis tuis, saluus eris. Turbatum est cor, id est conscientia mea, quia peccaui. C uel, anxiatus spiritus, uicinitatem periculi indicat. Et turbatum cor, humanam sapientiam testatur confusam, ut spem suam de cetero in Domino poneret, cum uirium suarum confidentiam non haberet.


5 Memor fui dierum antiquorum, meditatus sum in omnibus operibus tuis:  In factis manuum tuarum meditabar.

C Iuste cor eius fuerat turbatum, quoniam memor erat ingentium peccatorum priorum. Ipsi enim dies antiqui, sunt ueteris illius hominis antiquitate fuscati. Opera Domini dicit, quibus celum terramque fundauit; patriarchis bona fecit, et populum per mare transtulit Hebreorum. Que se dicit frequenter iterasse memoria et lectione, ut excluderet amaritudinem mundi suauitas lectionis. Quod exemplum pro maximo remedio positum credamus, ut nos quoque similis possit medicina saluare.


6 Expandi manus meas ad te: Anima mea sicut terra sine aqua tibi. Diapsal.

C Hic extensione manuum, Christum in cruce designauit.  Unde et qui expansis manibus orat, illam crucem Redemptoris imitatur. Que, licet a perfidis Iudeis data est Christo ad penam, tamen concessa est credentibus ad salutem. Sequitur comparatio, in qua dicit: sic animam suam desiderare Deum, quem admodum sicca terra copiosas pluuias. Dicit enim tibi, scilicet non alteri, talis est anima mea, id est soli Deo sitiens inheret.


7 uelociter exaudi me, Domine: Defecit spiritus meus.

C Petit sibi penitens iste imbrem misericordie celerrime subuenire, et ut uelocius potuisset audiri, defecisse dicit in se spiritum suum. Quod his contingit, qui passionum diuersarum pondere pregrauantur.


8 Non auertas faciem tuam a me: Et similis ero descendentibus in lacum.

C Conuenit enim misericordie Dei, ut humiles respiciat qui superborum corda contemnit. Lacus hic infernum significat. Petit ergo, ne superbis similis fiat, qui hic peccata sua deplorat, quoniam, si illis similis fiat, pariter quoque cum eis descendet in lacum.


9 Auditam fac mihi mane misericordiam tuam: Quia in te speraui.

C Auditam misericordiam, clementiam dicit Dei toto orbe notissimam, qua supplicantibus prestat et indulget afflictis. Mane, tempus uenie designat; nam post noctem peccatorum merito mane dicitur,  quando culpa laxatur. Causam quoque exauditionis addit, quia in te, qui sperantem decipere non potes, speraui. uel, mane, tempus resurrectionis Christi ostendit.


10 Notam fac mihi uiam in qua ambulem: Quia ad te leuaui animam meam.

C Cum a Deo petit sibi uiam notam fieri, ostendit quod hec uia hominibus habetur incognita. Illius enim lucerna et lumen hoc iter ostendit, qui illuminat omnem hominem, sicut superius dixit. Intellectum tibi dabo, et instruam te in uia hac qua gradieris. Rogat ergo Propheta, ut ei uiam salutis ostendat, et sic notam semper habeat, ne de eius corde aliquando discedat. Et subditur solemnis confessio,  quia ad te, etc. Illud enim nos postulata facit mereri, si animam nostram non inclinemus ad mundum, sed semper leuemus ad Deum.


11 Eripe me de inimicis meis, Domine ad te confugi: doce me facere uoluntatem tuam: Quia Deus meus ÷ es tu ...

C Inimici nostri sunt demones: qui iugiter circumdant fideles, ut eis possint spem diuinitatis auferre. Ad eum confugit, qui eius iussionibus obedit. Doce me: nolebat prorsus errare, qui tanti magistri cupiebat esse discipulus, et eius uoluntati obedire. Et causam et rationem addit, quoniam Deus meus es: ideo iuste a clementissimo te peto.


12 Spiritus tuus bonus deaucet me in terra recta: Propter nomen tuum, Domine, uiuificabis me in equitate tua.

H C Spiritus bonus: designatur per hoc nomen, Deum esse Spiritum sanctum; scriptum est enim: Nemo bonus, nisi solus Deus . Igitur si Spiritus sanctus bonus dicitur Deus, necessario est. C Qui nos deducit in terra recta: quando corpus nostrum suis regulis subdit. uel terra recta est in futuro seculo, ubi recti ambulabunt. Propter nomen tuum, etc., nam quamuis, omnia gratis Christus donet: iustitie ipsius est supplicantes iustificare et uiuificare. Ideo non dicit in equitate mea, sed tua: quia non meritis meis, sed nominis Christi gratia.


13 Educes de tribulatione animam meam:  Et in misericordia tua disperdes inimicos meos.

C Educuntur de tribulatione tanquam de carceribus sancte anime: quando concessa uenia de isto seculo ubi tribulantur, precipiuntur exire. In misericordia autem disperduntur inimici: quando studio compunctionis de sceleratis cogitationibus abstrahuntur; quod ad illos pertinet, qui penas debitas remedio supplicationis euadunt.


14 Et perdes omnes qui tribulant animam meam: Quoniam ego seruus tuus sum.

C Hic dicit esse perdendos diabolum et omnes impios in futuro iudicio, qui in sua obstinatione moriuntur. Illi tribulabant prius iustos uiros, quia eos famulos Dei esse noscebant: et necesse est illos in iudicio perire, qui innocentes uiros ideo persequuntur,  quia Dei esse famulos cognoscunt.



ORATIO EX PSAL. CXLII.

Deus qui matutinam sacre resurrectionis tue auditam fecisti iucunditatem, cum ex inferno rediens, replesti terram gaudiis, quam reliqueras in obscuris: rogamus potentie tue ineffabilem maiestatem, ut sicut tunc cateruam apostolicam gaudere sacra fecisti in anastasi, ita hanc Ecclesiam, tuam misericordiam expansis manibus flagitantem, splendore celestis iubaris illustrare digneris. Qui cum Patre et Filio, etc.



PSALMUS CXLIII.



ARGUMENTUM PSAL. CXLII.

C Bellum istud Dauidicum, ad designandum certamen  Domini Saluatoris est premissum: ut sicut iste Goliam saxei teli dimicatione prostrauit; ita per petram  fortitudo diabolica uinceretur.


TT. Dauid ÷ ad Goliam ...


1 Benedictus Deus meus qui docet manus meas ad prelium: ÷ Et .. digitos meos ad bellum.

H C Bellum utique dicit spiritale non carnale, quo anima iusti aduersus demones et passiones carnales inuisibiliter dimicat. C Manus operationem significant: digiti, salutaria consilia: que de corde nostro uelut quidam radii prosiliunt, dum aliqua subtilitate causas necessarias obtinere contendunt.  Quandoque etiam digiti Trinitatem indicant, ut ibi. Qui appendit tribus digitis molem terre , quandoque Spiritum sanctum, ut ibi: Accepit Moyses duas tabulas scriptas digito Dei .


2 Misericordia mea et refugium meum: Susceptor meus et liberator meus.

C Misericordiam fecit Dominus cum Dauid: quando eum de fratribus suis ultimum, per Samuelem ad regale culmen elegit . Refugium: quando ei consilium dedit, ut hostem suum petra deiiceret, quem gladio non poterat. Susceptor: quando fecit eum a Saule suscipi in generum. Liberator: cum eum a periculo regie indignationis eripuit.


3 Protector meus et in ipso speraui: Qui subdis populum meum sub me.

 C Protector: quando in spelunca latens, in Saulem regem ius ultionis accepit. Et in ipso speraui: a tali spe scit uir sanctus non esse cessandum. Subdis populos: quia multis populis imperaturus erat.


4 Domine, quid est homo quia innotuisti ei: ÷ Aut .. filius hominis quia reputas eum?

C Sub interrogatione et despectu pronuntiandum est, quid est homo? quasi puluis: qui uento flante nullam habet firmitatem. Quia innotuisti ei, id est inestimabile deitatis arcanum, per assumptam carnem rectis fide ostendisti. Simili modo interrogandum est: aut filius hominis? et item respondeatur quoniam reputas eum; utique in ouibus tuis, in numero predestinatorum


5 Homo uanitati similis factus est: Dies eius sicut umbra pretereunt.

C Exponit breuiter quod superius dixit, quid est homo? Adam enim quando creatus est, simplex, purus et uerax et immortalis fuit: sed postquam peccauit, factus est uanitati similis: quoniam et mutabilis et mortalis effectus est, uanum enim illud dicimus, quod de sua substantia cadens, in auras tenues euanescit: ut umbra, ut fumus; unde addidit: Dies eius sicut umbra pretereunt; sicut umbra preterit, sic hominum uita post peccatum Ade, nisi fuerit confessione reparata.


6 Domine, inclina celos tuos et descende: Tange montes et fumigabunt.

 C Inclinatio celorum fuit: quando ad hominem uirtus et honor supernorum descendit, scilicet Dei Filius. Montes hic superbos dicit: quos Dominus tetigit, quando eis compunctionem tribuit. Fumigabunt: cum crebris suspiriis sua peccata plorabunt, crassus enim fumus ore uomitur, cum se in planctum homo commouerit.


7 Fulgura coruscationem et dissipabis eos: Emitte sagittas tuas et conturbabis eos.

C Fulgura coruscationis dedit: quando tenebrosis peccatoribus, prophetarum predicatione lumen sue ueritatis infudit. Dissipauit autem, dispersit significat, ut qui ante fuerant cultores idolorum, subinde ad Ecclesie septa confugerent. Sagittas apostolos dicit, qui predicationum ueritate  hominum pectora transfoderunt. Et conturbabis, scilicet bona contritionis turbatione: quia sic prius turbati, postea leti erunt. Eos autem, ad montes referendum est.


8 Emitte manum tuam de alto: eripe me et libera me de aquis multis: Et de manu filiorum alienorum.

C Hic ad Patrem uerba conuertit, manum dicit Dominum Saluatorem, quem uenire deprecatur, ut liberaret mundum de alto, id est de potestatis excelso, ubi cum Patre regnat parilitate uirtutis et unitate substantie. De aquis autem, id est de populis undosis, et quasi procella seuissima concitatis. De manu filiorum: de his qui fidelibus parcere nesciunt, quia de diabolo generantur qui filiis Dei  aduersantur. Recte igitur diaboli filii alieni dicuntur a filiis Dei: quia hereditatem cum ipsis in celo nullam habent.


9 Quorum os locutum est uanitatem: Et dextera eorum dextera iniquitatis.

C Os eorum uana loquitur: quoniam a diuinis regulis discrepare presumunt, uanum est enim omne quidquid ueritati contrarium est. Dextera reproborum: prosperitas ipsorum, unde eleuati licentiam sibi peccandi assumunt.


10 Deus canticum nouum cantabo tibi: In psalterio decachordo psallam tibi.

C Nouum merito dicitur Christi canticum, quia dum a Iudeis non sit receptus , transiuit ad gentes. Nouum est  etiam, quod nos corpore et sanguine suo saginare dignatur. Decem chordarum psalterium, decalogus est datus tribubus Hebreorum.


11 Qui das salutem regibus: qui redemisti Dauid seruum tuum: De gladio maligno eripe me.

C Reges, homines iustos significat et ueraces, qui regunt corpora sua. Istis dat salutem, cum eos liberos a uitiis facit. Redemit, de pugna Golie: uel spiritualiter, de uitiis. De gladio maligno: quia gladius diaboli malignus est, quoniam diuidit a bonis: benignus autem Christi, quoniam separat a malis.


12 Et erue me de manu filiorum alienorum: Quorum os locutum est uanitatem: Et dextera eorum dextera iniquitatis.

 C Hunc uersum iam diximus: quem ideo repetit, ut detestabiliores iniquos homines reddat ipsa geminatio: et maxime nunc de hereticis uerba intelligenda sunt, licet enim sequentia sicut et precedentia ad litteram uera sint intellecta: quia tamen litteralis sensus apertus est, mystice aliqua carpenda sunt.


13 Quorum filii sicut nouelle plantationes: A iuuentute sua.

C Filios enim dicit, qui generantur predicatione praui dogmatis. Isti nouellis plantationibus comparantur: quia nulla ueteri et a Patribus tradita predicatione uiguerunt, sed nouis erroribus  pullularunt. H Plantatio enim hereticorum  non est uetus, sed nouella. Non est enim de ueteri lege, non de prophetis, non de apostolis, sed de nouis magistris suborta.


14 Filie eorum composite: Circum ornate ut similitudo templi.

H Filie eorum  composite , sed quia filie sunt non filii, uires non habent. Circum ornate ut similitudo templi: et pulchre dixit similitudo templi: non enim habent ueram Ecclesiam aut templum, sed similitudinem Ecclesie. C Quippe similitudo non habet ueritatem: sed alicuius rei subsistentis portat imaginem.


15 Promptuaria eorum plena: Eructantia ex hoc ÷ in .. illud.

 C Promptuaria sunt: que cellaria uulgus appellat, et hereticorum corda significat: ubi diuersarum rerum species, uel doctrinarum epule reposite sunt: et inde emittunt diuersas eructationes pessimas. Quos si auctoritate conuincas, ad interpretationum nequitias transferuntur: cum inde quoque fuerint Domino iuuante superati, ad sophistarum se uersutias calumniasque conuertunt: et ita ex una parte uertunt se in aliam, semper uagi et instabiles: quia radicem nequeunt habere ueritatis.


16 Oues eorum fetose abundantes in egressibus suis: Boues eorum crassi.

C Secundum litteram hi fetosa dicuntur habere pecora: dum ipsi fide steriles esse doceantur. Abundans  quippe dictus est, ab unda, quasi redundans. Ipsa quoque pecora, que habere cernuntur, non dixit eos in ingressibus, sed in egressibus possidere: quia totum ab eis egreditur, quando ipsi quoque perituri esse monstrantur. H Pulchre quoque dixit boues eorum crassi: quorum Deus uenter est, et gloria eorum in confusione .


17 Non est ruina macerie: neque transitus Neque clamor in plateis eorum.

H Non est ruina: difficile enim hereticum inuenis imperitum. Omnes enim magistri sunt, et scientia seculari instructi, et immuniti doctrinis apostolorum. Si tecum disputant: uerba eorum breuia sunt, sic artificioso sermone conclusa, ut euadere inde difficile  sit. Cum enim te ligauerint et clauserint syllogismis suis, et quasi maceriam syllogismum texerint: teneris inclusus: non potes exire: non est ruina neque transitus. Cum eis consenseris, et ibi conclusus fueris: eris in plateis eorum, et in lata uia, que ad infernum ducit: et non in angusta uia, que ducit ad uitam , que est transitus sanctorum. Neque clamor Iesu  in plateis hereticorum est: sed in angusta uia est.


18 Beatum ÷ dixerunt .. populum cui hec sunt: Beatus populus cuius Dominus Deus eius.

H Multi nescientes, beatos tales putant, et dicunt beatum populum cui hec sunt. Nos autem dicamus, beatus populus, cuius est Dominus Deus eius. Quia  ille est beatus, qui pro omnibus diuitiis habet Christum, et illum diligit, et ei dominatur.



ORATIO EX PSAL. CXLIII.

Doce nos, Domine, spiritalibus armis, noxialibus culpis resistere: ne uanitati mundane subiecti, a tui iuris dominatione pellamur. Per Dominum nostrum Iesum Christum Filium tuum, etc.



PSALMUS CXLIu.



ARGUMENTUM PSAL. CXLIu.

C Laudationem Domini propheta uariis narrationibus explicat.


TT. Laudatio Dauid.


1 Exaltabo te, Deus, meus rex: Et benedicam nomini tuo in seculum Et in seculum ÷ seculi ...

 C Exaltabo te dictum est: notum faciam te, predicando quod es. Nam quemadmodum putetur aliqua laude Deus altior fieri, cum diuina perfectio non possit augeri? H Sed equalem Patri credo te. C Rex meus: professio fidei est; quoniam ab ipso se dicebat regi, cui se nouerat pura mente famulari. Benedicere uero nomini: est per psalmodie gratiam supplicare: quod qui fecerit, et in eternitate eum laudare merebitur; ideo subditur et in seculum seculi, ubi nullus est finis.


2 Per singulos dies benedicam tibi: Et laudabo nomen tuum in seculum et in seculum ÷ seculi ...

C Qui hic per singulos dies benedicit Deum: ibi in illo eterno uno die  cum beatis  continua exsultatione laudabit.


3 Magnus Dominus et laudabilis nimis: Et magnitudinis eius non est finis.

H Magnus Dominus: quia sine fine magnus, sine fine laudabilis. C Cuius uirtus inexplicabilis, cuius pietas incomprehensibilis, cuius sapientia ineffabilis, cuius uera diffinitio est, finem in sanctis laudibus non habere.


4 Generatio et generatio laudabit opera tua: Et potentiam tuam pronuntiabunt.

C Generatio et generatio: ad duos populos debet applicari, unus Hebreorum est, alter ex gentibus. Ipsi sunt enim, qui Domini beneficia susceperunt, et merito eius potentiam laudando pronuntiant.


5 Magnificentiam glorie sanctitatis tue loquentur:  Et mirabilia tua narrabunt.

H Ipsi enim duo populi, eius magnificentiam ac mirabilia, que quotidie Christus in Ecclesia operatur, pio ore pronuntiant.


6 Et uirtutem terribilium tuorum dicent: Et magnitudinem tuam narrabunt.

H uirtus Christi est terribilis, cum in impiis ulciscetur, ut in Pharaone. Magnitudo est, cum iusti eruuntur, ut frequenter Isrel ab aduersariis erutus est.


7 Memoriam abundantie suauitatis tue eructabunt: Et iustitia tua exsultabunt.

H Eructabunt ipsi suauitatem Christi, qua eos fouere  dignatus est. Et iustitia exsultabunt: qua in impiis ulciscetur.


8 Miserator et misericors Dominus: Patiens et multum misericors.

C Quod misericors dicitur, nature ipsius uirtus est: quod miserator, causa salutis est nostre fragilitati. Patiens: cum excessus humanos  per patientiam sustinet. Multum misericors: ut ipse ait: Nolo mortem peccatoris.


9 Suauis Dominus uniuersis: Et miserationes eius super omnia opera eius.

C Quid enim magnificentius, quam suauem esse uniuersis, qui tamen deuotis mentibus munera ipsius gustauerunt. Sed dicis cur ergo peccatores damnat, qui opera sua non fecerunt? Misericordia enim sua  dicitur esse super omnia opera eius, scilicet Dei. Illud enim per misericordiam coronat, quod in nobis gratia sua operatur. Illud uero damnat, quod diabolo machinante construitur. Unde opera Domini semper eliguntur: nostra uero uel diaboli, sine dubitatione damnantur.


10 Confiteantur tibi, Domine, omnia opera tua Et sancti tui benedicant tibi.

H Confiteantur tibi, Domine, scilicet ut per sanctos, qui te iugiter benedicunt et laudant, intelligaris omnium esse rerum conditor et creator. C uel omnia opera  sua admirabili dispositione Deum eorum factorem predicant.


11 Gloriam regni tui dicent: Et potentiam tuam loquentur.

 H Gloriam regni tui dicent, id est predicant, ut ab omnibus ameris et clarificeris. Et potentiam tuam loquentur, ut ab omnibus timearis. H C Omnia igitur creata indicant quanta gloria ei debeatur, qui incogitabili et incomprehensibili sapientia ea creauit, et potentiam eius infinitam ostendunt.


12 Ut notam faciant filiis hominum potentiam tuam: Et gloriam magnificentie regni tui.

C Sanctis enim predicationibus nota est facta potentia Dei et gloria regni eius, ne ignoratus minus forsitan quereretur. Nota facta est potentia, dum diuersas uirtutes apostoli inuocato eius nomine perfecerunt.


13 Regnum tuum, regnum omnium seculorum:  Et dominatio tua in omni generatione et generatione.

H Regnum tuum regnum omnium, omnia enim secula dominatione tui regni uoluuntur. C uel, non sicut alia mundi regna aliquo tempore durat, sed toto mundi tempore. Et non solum toto tempore, uerum etiam post, eternaliter; unde et idem clarius repetitur: et dominatio tua, id est, perpetuitas eterna, que permanet in omni generatione et generatione. A uel, regnum omnium seculorum, et in omni generatione et generatione, est regnum celeste, ubi de omni generatione et seculo una generatio erit eterna, et unum solum eternaliter gloriosum regnum.


14 ÷ Fidelis Dominus in omnibus uiis suis ..: Et sanctus in omnibus operibus suis.

H Fidelis Dominus in omnibus uerbis suis, cum omnia que per prophetas locutus est adimpleuit. Sanctus, ut sicut ille sanctus est, ita et nos, qui opera eius sumus, sancti efficiamur in illo.


15 Alleuat Dominus omnes qui corruunt: Et erigit omnes elisos.

C Ipse enim alleuat ruentes, qui adhuc minime corruerunt. Ipse erigit elisos, qui iam ruinam sustinuisse noscuntur. Et merito ipse hec facere dicitur, quoniam ne cadamus, ipso custode defendimur, ut uero prostrati surgere ualeamus, uirtute ipsius nichilominus subleuamur.


16 Oculi omnium in te sperant: Et tu das escam illorum in tempore opportuno.

H Oculi omnium, id est sanctorum interior aspectus in illo futuro tempore retributiones, quas exspectat, suscipit. C uel etiam de omnibus rebus accipi potest, sed tunc esca, uniuscuiusque rei continentia debet intelligi: Alia enim corporalia, alia spiritualia expetunt, sed his omnibus una esca est, largitas dispensata.


17 Aperis ÷ tu .. manum tuam: Et imples omne animal benedictione.

H Aperit manum, et implet omne animal, id est omnem animam, sua benedictione, que maledictiones et opprobria mundi pro nomine eius sustinuit.  C uel, quia in manu eius est omnis esca, intelligimus per manum eius, potestatem, in qua omnium creaturarum uita constituta est et esse. Sed melius est ut solum rationale animal intelligamus, quod reuera constat posse benedici.


18 Iustus Dominus in omnibus uiis suis: Et sanctus in omnibus operibus suis.

C Iustus uere Dominus est, quia, cum nos uerberat, equitatem facit, quia peccatis digna restituit. uie pertinent ad dispositionem; operatio ad effectum, apud nos; apud illum uero, hoc est uelle quod facere, hoc disponere quod iubere. Sanctus uero, et pium significat, et patientem, et bonorum omnium largitorem, quoniam quidquid ab illo efficitur, uirtutum  laude completur.


19 Prope est Dominus omnibus inuocantibus eum: + Omnibus inuocantibus eum .. inueritate.

H Prope est Dominus his, qui eum fide et operatione inuocant, ut ipse ait: Ego sum Deus de prope, et non Deus de longe. C Prope autem dicitur, id est, proximus, quando est propitius; iratus uero, longinquus. Nam presentia eius semper et ubique est. Si enim ascendero in celum, illic es, etc. . Sed quoniam et illi inuocant, qui sua cupiunt uana et nociua desideria impleri, additum est, in ueritate, quia solus ueraciter inuocat, qui ab eo petit que ipse postulanda docuit et profutura nouit.


20 uoluntatem timentium se faciet: et deprecationem eorum exaudiet. Et saluos faciet eos.

H uoluntatem timentium se facit Dominus, dum eos eripit, uel ab instigatione diaboli, qui eum puro corde deprecantur, uel ab ardore peccati.


21 Custodit Dominus omnes diligentes se: Et omnes peccatores disperdet.

H Custodit Dominus eos, qui eum diligunt, et qui dilectionem eius mundanis dilectionibus pretulerunt. Illos uero disperdet, qui eius amori amorem seculi preposuerunt. C Omnes uero dicens disperdendos peccatores, eos dicit qui in sua obstinatione persistunt.


22 Laudationem Domini loquetur os meum:  Et benedicat omnis caro nomini sancto eius in seculum et in seculum ÷ seculi ...

H Loquetur os meum laudem Domini, nunc et in futuro retributionis tempore. Et benedicat omnis caro, hoc est omne corpus Ecclesie. Quod nos sumus, qui Dominum laudare, benedicere, extollere et predicare debemus. Dicit autem os suum, cordis arcanum, unde se Propheta nouerat libenter audiri. Carnem quoque per synecdochen dixit totum hominem.



ORATIO EX PSAL. CXLIu.

Regnator omnium sanctorum, Domine, qui spiritalem cibum omni anime opportuno ministras in tempore, concede nobis te perpetualiter benedicere, tuamque potentiam cum electis tuis fiducialiter exaltare.  Per Dominum nostrum Iesum Christum, etc.



PSALMUS CXLu.



ARGUMENTUM PSAL. CXLu.

C Propheta dicit in hominibus minime confidendum, sed totam spem in Domino esse ponendam, ne aliquid ab eo peteretur tepide, si et alius crederetur posse prestare.


TT. Alleluia.


1 Lauda anima mea Dominum: laudabo Dominum in uita mea: Psallam Deo meo quandiu fuero.

C Hortatur Psalmista suauiter animam laudare Dominum, ut explosis cogitationibus superuacuis,  in ipso tantum negotio totis uiribus occupetur. Laudabo, dixit, ut futurum tempus ostenderet, quando angelis iustisque hominibus sors ista communis est. Psallam quandiu fuero, scilicet in presenti, quod ad bona opera pertinet. H uide etiam, quando iuste aliquid agimus, sumus; quando peccamus, esse desistimus. Unde dicit laudabo quandiu ero, quia non est laus in ore peccatoris .


2 Nolite confidere in principibus: In filiis hominum in quibus non est salus.

C Nolite confidere, id est nec in demonibus, qui principes dicuntur; nec in hominibus est presumendum, solus enim est filius hominis, qui tribuit unicuique salutem. H Intellige nichilominus etiam de  seculi potestatibus, noli confidere in imperatore, non in prefectis, non in iudicibus seculi, qui sunt filii hominum et in eis non est salus.


3 Exibit spiritus eius et reuertetur in terram suam: In illa die peribunt omnes cogitationes eorum:

C Causam ponit cur in istis non sit confidendum. Hic spiritum animam debemus accipere. Egressa itaque illa de claustro corporis, reuertitur caro in terram, unde sumpsit initium; ideo enim addidit suam, quia inde fuit procreata. Illo die peribunt, tempore, scilicet mortis, humane cogitationes, que se in diuersos ambitus prius extendebant. H Tunc quoque peribit omnis principum et hominum confidentia, et cogitationes illorum qui in eis sperabant.


4 Beatus cuius Deus Iacob adiutor eius: Spes eius in domino Deo ipsius: Qui fecit celum et terram, mare et omnia que in eis sunt.

C Isrel, id est uir uidens Deum  adiutor est illis, qui ipso donante gradus uirtutum ascendere nituntur. Qui fecit celum et terram, quid potest esse magnificentius quam celum et terram fecisse et omnia que in eis sunt? H Qui ergo fecit celum et terram  hominem potest liberare quem fecit. Ideo bene spes nostra in eo.


5 Qui custodit ueritatem in seculum: facit iudicium iniuriam patientibus  Dat escam esurientibus.

C Qui custodit ueritatem: ipse est, scilicet Dominus iehsu Christus: qui facit iudicium, quoniam uerus est iudex, et gubernator eternus, et uindicat iniuriam patientis: et dat escam esurientibus, id est qui esuriunt audire uerbum Dei. H Dat quoque  cibum corporum: dat et cibum, corpus suum in sacramento: dat denique cibum doctrinam celestem, sed solum esurientibus: talis etiam soluit compeditos.


6 Dominus soluit compeditos. Dominus illuminat cecos.

H C Dominus soluit: qui prius ligati erant in peccatis suis, postea ad Christum conuersi per ipsum  soluti sunt. Dominus illuminat cecos: C uitiosi enim omnes ceci sunt , hos illuminat ille solus, qui illuminat omnem hominem.


7 Dominus erigit elisos: Dominus diligit iustos.

C Dominus erigit: nec hoc quoque dubium est, quia elisos Christus erigit. Nam cum diabolus elidat: Dominus subleuat. Cuius etiam est iustos diligere, nisi qui eos preualet in eterna beatitudine collocare?


8 Dominus custodit aduenas, pupillum et uiduam suscipiet: Et uiam peccatorum disperdet.

C Dominus custodit aduenas, id est qui de Babylonia   ad Hierusalem  confugerint. Pupillos et uiduas dicit: qui Dominum pura mente respiciunt, humanis solatiis destituti. Hos recipit Christus ad uindicandos, et exterminabit diabolum  et omnes in ea uia eum imitantes.


9 Regnabit Dominus in secula Deus tuus Sion: In generatione et generatione.

C Erit tunc regnaturus perfecte in sanctis: quando erit : Deus omnia in omnibus  Hic enim quamuis in sanctis regnet: non tamen perfecte: quia corda eorum interdum inanibus cogitationibus occupantur. In Sion, id est Ecclesia in futura beatitudine: regnabit enim ipse, et cum ea, et in eadem, qui est benedictus in secula. H uel  regnabit: in generatione Iudeorum, et generatione Christianorum: uel in generatione ista Ecclesie, et generatione uentura in celo.



ORATIO EX PSAL. CXLu.

Gloriose, omnipotens Deus: in quem beatorum anime totam spei confidentiam ponunt: concede nobis, ut adiutorio tuo illuminati, ualeamus te iugiter mente pura diligere. Per Dominum nostrum Iesum, etc.



PSALMUS CXLuI.



ARGUMENTUM PSAL. CXLuI.

C Hortatur Propheta populum deuotum laudare Dominum, qui supplicantibus beneficia profutura concedit: quoniam qui de suis uiribus confidunt, ei  placere non possunt.


TT. ÷ Alleluia ...


1 Laudate Dominum quoniam bonus est psalmus: Deo nostro sit iucunda + decoraque .. laudatio.

H Laudate Dominum: non dixit bonus psalmus, sed absolute bonum, id est bonum est psallere et laudare Dominum. Sed noueris hic Hieronymum, non nostram translationem secutum, sed gallicanam que habet: Quoniam bonum psalmus: psallere uero non uoce, sed corde dicit. Quanti enim bonam uocem habent: sed quoniam peccatores sunt male psallunt. C Tunc est enim Dommo iucunda laudatio: quando in unam societatem uox et uita conuenerint. Nam quale est, ut psalmus castitatem dicat, et cantor se ab obscenitate non retrahat? unde non potest a Domino  bene percipi: quod contraria inter se noscitur aduersitate luctari. H Bene ergo psallit, qui cantat in corde et conscientia: fitque Deo iucunda, non uoce, sed conscientia laudatio.


2 Aedificans Hierusalem Dominus: Dispersiones Isrel congregabit.

C Aedificat Dominus ciuitatem Hierusalem: quando dispersiones Isrelis congregans , de uiuis lapidibus celestem construit ciuitatem: sicut scriptum est: Et mittet angelos suos, cum tuba et uoce magna; et congregabit electos a quatuor angulis terre  H uel etiam iam edificat: dum sanat contritos corde, et alia facit que sequuntur.


3 Qui sanat contritos corde: Et alligat contritiones eorum.

C Quando enim celestis medicus penitentium corda inuenerit graui afflictione contrita: ea  constringit atque consolidat, et ad firmissimam spem sanitatis adducit.


4 Qui numerat multitudinem stellarum: Et omnibus eis nomina uocans.

C Qui numerat stellas, id est sanctos uiros. Illi enim lucent uelut astra in nocte huius seculi: quia meruerunt in numero sanctorum congregari. Scimus etiam a Deo posse sanctorum nomina uocari, quando eos legimus in celo esse conscriptos. uel etiam ad litteram de stellis materialibus firmamenti accipi  potest.


5 Magnus Dominus noster et magna uirtus eius: Et sapientie eius non est numerus.

C Magnus Dominus noster: utique cuius nec facta numerari, nec laus preualet apprehendi. uirtus etiam magna: quia singularis, quia Omnipotens, quia rerum omnium gubernator et conditor: cuius sapientie numerus non preualet ullo modo comprehendi. Numerus enim hic pro fine ponitur: quod enim numeratur finitur.


6 Suscipiens mansuetos Dominus: Humilians ÷ autem .. peccatores usque ad terram.

C Mansueti: sunt patientes afflicti per multas tribulationes. Rectum quoque est ut hi suscipiantur in celum, superbi deiiciantur in terram: ut permutatione  uicaria unde humilis leuatus est, inde superbus corruat:


7 Precinite Domino in confessione: Psallite Deo nostro in cithara:

C Illis dicitur precinite, qui adhuc tacere noscuntur: et quomodo et cui canendum sit ostendit, dum subdit: Domino in confessione. Cithara autem: significat uirtutes, consona operatione precinentes: que tunc ueram citharam reddunt, quando nulla rupta est chorda, id est uirtus. Quomodo enim integra esset cithara, una chorda rupta? nec sonus perfectus redditur, dum rupta non sonat.


8 Qui operit celum nubibus: Et parat terre pluuiam.

 C Celum: sanctam prophetiam congruenter aduertimus. Hanc diuina prouisione obscuritas, similis nubibus, tegit: ut sensus incitet nostros ad querendum, dum gratius acciptur ad quod fatigato desiderio peruenitur. Sed quid iste nubes parturiunt? scilicet copiam pluuiarum, hoc est fontes diuine predicationis irriguos: quamuis et ista ad litteram sint uera et salubriter intelligenda.


9 Qui producit in montibus fenum: ÷ et herbam Seruituti hominum ...

C Et hoc quoque spiritualiter accipi recte potest. Nam montes, uiros significant sanctos: in quibus Dominus fenum producit , herbamque, id est monita molliora, unde simplicia iumenta pascantur.


10 Qui dat iumentis escam ipsorum: ÷ Et .. pullis coruorum inuocantibus eum.

C Iumenta: ecclesiasticos signant greges: qui competenti refectione pascuntur, alii lacte, alii cibo solido. Corui: sunt irreligiosi uiri et pagani, qui peccatorum nigredine uestiuntur. Pulli uero coruorum  pascuntur a Deo, dum Deum inuocant quem patres eorum contempserant: unde addit non omnibus eorum pullis et filiis dat fidei escam, sed inuocantibus eum: quoniam soli ipsi eum inuocant, qui regulas Scripturarum nulla heretica prauitate subuertunt.


11 Non in fortitudine equi uoluntatem habebit: Neque in tibiis ueri beneplacitum erit ei.

 C Equus: superbum hominem atque tumidum significat, cui diuinitas non potest esse placabilis, quoniam mansuetos eligit. H Tibie hic  libidinem significant: que ullo modo in uiro aut in femina Deo placere non potest. Potest autem et per equi fortitudinem et tibias presumptio de uiribus suis intelligi; non enim placet uir Deo in uirtute sua, sed in timore Dei, ut sequens uerbum indicat.


12 Beneplacitum est Dominio super timentes eum: Et ÷ in eis .. qui sperant super misericordia eius.

C Beneplacitum est itaque Domino in eis qui eum formidant, sed non degeneri timore. Multi enim timent: sed quia desperant de misericordia eius,  minime diliguntur: sicut Iudas. Ille timor Deo probatur acceptus, qui cum amore maximo et pia spe coniungitur. Timeat ergo unusquisque, ne peccet: amet ut supplicet, ne tamen desperet.



ORATIO EX PSAL. CXLuI.

Aedificator celestis Hierusalem, Deus, qui multitudinem stellarum et concludis numero, et nominatim singula uocas, sana, quesumus, contritos corde, dispersos congrega, atque nos innumerabili sapientia tua locuple. Per Dominum nostrum Iesum Christum, etc.



PSALMUS CXLuII.



ARGUMENTUM PSAL. CXLuII.

C Propheta Hierusalem, id est, supernam alloquitur ciuitatem: ut secura iam reddita in ciuibus  suis, Dominum iugi exsultatione collaudet: enumeratque quanta populo suo pius miserator indulserit.


TT. ÷ Alleluia:

C. Ad consuetum quidem alleluia reuertimur: sed nullatenus repetiisse fastidium sit, cuius uerbi tantus honor est, ut cum sit in Hebrea lingua reconditum, nullo tamen constet alio sermone translatum: hoc Grecus, hoc Latinus, hoc Chaldeus, hoc Syrus, hoc Persa, hoc Arabs, hoc tenet natio cuncta terrarum et pia deuotione ueneratur: hoc ergo et nos pura mente canamus.


1 Lauda, Hierusalem, Dominum: Lauda Deum tuum, Sion.

C Hierusalem  interpretatur  uisio pacis: que proprie ad illam ciuitatem pertinet, que uitiorum et scandalorum consortia non habebit. Sion quoque speculatio interpretatur: in illa enim Dei ciuitate uidebimus eum sicuti est: unde merito hec duo nomina future ciuitati conueniunt.


2 Quoniam confortauit seras portarum tuarum: Benedixit filiis tuis in te.

C Cum enim seras confortatas dicit esse portarum, clausas ianuas beate ciuitatis ostendit: quod tunc accidit, quando sponsus intrauit  ad nuptias, ut in Euangelio de uirginibus dicitur : nec quisquam ulterius sanctus exibit, nec aliquis postea nouus intrabit. Magna est quidem ibi benedictio filiorum.  Dicitur autem in te: quia nunquam ab illa exire poterunt, quia eterno munere consecrantur.


3 Qui posuit fines tuos pacem: ÷ Et .. adipe frumenti satiat te.

C Sicut autem beata Hierusalem pacem possidet: sic infelix Babylon dolorum pugnam procul dubio sustinebit. Adipem quippe frumenti, dicit ipsam contuibilem deitatem: unde sic iustorum sensus reficitur, ut omnem societatem superare noscatur.


4 Qui emittit eloquium suum terre: uelociter currit sermo eius.

C Eloquium Domini, uerbum Patris est: quod ad terras misit, quando humilitatem pie incarnationis assumpsit. Tunc sic cucurrit sermo eius uelociter, ut sancte Trinitatis agnitio, mirabili uelocitate  mundum compleuerit, idolorum cultores ueritatis ipsius manifestatione conuertens.


5 Qui dat niuem sicut lanam: Nebulam sicut cinerem spargit.

C Qui dat niuem sicut lanam: dat dicit, id est facit: quod fit utique, quando frigidissima peccatis corda mortalium, ad ardorem satisfactionis adduxerit. Nix est homo, cum recedit a Domino: lana, cum ad eius uenerit medicinam. Nebula: significat omne peccatum, quod semper caliginosa obscuritate peragitur. Sed uelut cinis dispergitur: dum pura confessione ex Christi gratia dissipatur.


6 Mittit crystallum suum sicut buccellas: Ante faciem frigoris eius quis sustinebit?

C Crystallus est in modum uitri glacies, per multas  hiemes condurata, et in duritiam saxi perducta substantia. H C Cui comparantur: qui frigore perfidie constricti, per singulos dies congelascunt. Hos emittit Dominus sicut buccellas: quando conuersos predicare sua facit magnalia, unde populus esuriens celesti pane uescatur. Ante faciem, id est presentiam frigoris eius dicitur, non quod ab ipso frigus illud ueniat, sed fieri forte permittit, ut est: Indurauit Deus cor Pharaonis . Ante illud frigus, quod ipse Deus non remouet, nemo potest subsistere, nemo illud potest sustinere.


7 Emittet uerbum suum et liquefaciet ea: Flabit spiritus eius et fluent aque.

H C ueniente uerbo, id est predicatione, Dei liquefacit  ea ut compuncti incipiant agere penitentiam. Flabit spiritus, id est, Dei calor amoris. Fluent aque, id est, profundunt fluenta spiritalis beneficii. Sicut factum est de persecutore Saulo, sic fit hodie de plurimis.


8 Qui annuntiat uerbum suum Iacob: Iustitias et iudicia sua Isrel.

C Per Iacob et Isrel, significatur Ecclesia, nam et modo Isrelita est quicunque est fidelis, et ante Iacob, fuit qui Domino pura deuotione complacuit; illi enim uerbum suum, illi noscitur pronuntiasse iustitias.


9 Non fecit taliter omni nationi: Et iudicia sua non manifestauit ÷ eis ...

C Non fecit taliter, quia licet omnes gentes religio  Christiana complexa sit, tamen nulli facie ad faciem locutus est, aut mare diuisit, nisi tantum Isrelitico populo: A uel nationi Iacob, qui ex Abraham descendit, in cuius fide omnes Christiani sunt. Illi nationi soli manifestauit iudicia sua.



ORATIO EX PSAL. CXLuII.

Conforta, Domine, portas Ecclesie tue, et pone terminis eius pacem, eique adipem spiritalis tritici dignanter attribue. Per Dominum nostrum Iesum Christum Filium tuum, etc.



PSALMUM CXLuIII.



ARGUMENTUM PSAL. CXLuIII.

C Propheta per paucorum commemorationem creaturarum omnes creaturas ad Domini laudes hortatur, rationales et intellectuales per se, intellectu  autem uel sensu carentes, per illas utique, que opera Domini sapientissima consideratione collaudant.


TT. Alleluia.


1 Laudate Dominum de celis: Laudate eum in excelsis.

C Quia dignum est, ut creatura suum laudet Creatorem, ait: Laudate Dominum. H Ad laudem Dei sola hominum natura non sufficit, iungantur et celi. Non autem dixit, laudate celi, sed uos qui estis in celis, hoc est throni, dominationes, principatus, potestates, et cetera in excelsis, id est excelsi, digne laudate Excelsum.


2 Laudate eum, omnes angeli eius: Laudate eum, omnes uirtutes eius.

 C Laudate eum, omnes angeli eius, quod angelus Greca lingua, Latine nuntius interpretatur; angelus enim officii nomine dicitur, non nature. Omnes uirtutes eius, hoc generale nomen est, ibi enim concluduntur omnia que dignitate celestis militie grandescunt.


3 Laudate eum, sol et luna: Laudate eum, omnes stelle et lumen.

H Ideo sol, et luna, et stelle laudant eum, que a suo officio et seruitio non recedunt; et seruitium ipsorum laus Dei est. Addit, lumen, ut quomodo de inuisibilibus dixit, laudate, omnes uirtutes, sic de uisibilibus dicit, laudate eum, omne quod lucet.


4 Laudate eum, celi celorum:  Et aque que super celos sunt Laudent nomen Domini.

C Quamuis in Genesi unum celum factum esse legerimus, tamen in Paulo et hic plurali nuncupantur numero. Aque uero, que super celos sunt, istas esse que depluunt non dubium est, nam dicitur et in Genesi: Cataracte celi aperte sunt . Dicit uero, laudent nomen Domini, et precipit ex operibus suis Dominum debere laudari. Et quid dignius, quam quod conditio rerum proprium laudet auctorem?


5 Quia ÷ ipse dixit, et facta sunt ..: Ipse mandauit et creata sunt.

C Dicendo ipse, Dominum significat Saluatorem. Ipse enim est uerbum caro factum, cuius iussione  cuncta creata sunt. Distant autem facere et creare; facere enim possumus et nos, qui creare non possumus. Et ideo quia dixit, facta sunt, quod est generale uerbum, addidit quod erat diuinitatis proprium, scilicet creata sunt. Mandauit, significat constituit atque formauit.


6 Statuit ea in seculum et in seculum ÷ seculi ..: Preceptum posuit et non preteribit.

C Statuit ea, declarat potentiam Domini, uirtutemque eius, ut dubium non sit omnipotentem esse Dominum, quando que ille constituit nulla mutabilitate uertuntur. Preceptum, legem dicit siue conditionem, ut omnia sub ipsius potestate esse noscantur. Ideo addidit, et non preteribit; preterire non potest, quod Omnipotens statuit et ueritas promisit.


7 Laudate Dominum de terra: Dracones et omnes abyssi.

C Dracones et abyssos mystice personas truculentas et ualidas debemus accipere, que hic in bonum conuerse, in illa patria Dominicis laudibus gloriantur. Quamuis etiam secundum litteram intelligendo, dracones uenenosi, Deum laudent ut alie creature.


8 Ignis, grando, nix, glacies, spiritus procellarum: Que faciunt uerbum eius.

C Ignis, grando, nix, glacies, mystice significant homines, qui in hoc seculo ex turbulentis sunt et pessimis studiis conuersi ad Dominum. Et spiritus procellarum sunt, qui ex tempestuosis et improbis  operibus ad confessionis gratiam uenire meruerunt.


9 Montes et omnes colles: Ligna fructifera et omnes cedri.

C Montes, homines significat pretumida potestate sublimes; colles, mediocres; ligna fructifera, eos qui ex duritia peccatorum conuersi, fructus morum faciunt. Cedri, absolute superbos significat.


10 Bestie et uniuersa peccora: Serpentes et uolucres pennate.

C Bestie, crudeles significat et indomitos; uniuersa pecora, communem plebem; serpentes, uenenosos et callidos: uolucres, philosophos, qui cogitationum uelocitate, naturas discurrunt significant,  de quibus omnibus sibi Christus parat electos, qui in illa resurrectione et laude, angelorum possint cetibus congregari.


11 Reges terre et omnes populi: Principes et omnes iudices terre.

C Reges, sanctos uiros significant, qui semet regunt; omnes populi, turbas, que ad Deum conueniunt; principes, potestates excelsas aduertimus; iudices, nobiles et potentes. Hi enim ut frequenter euenit, subito mundi potestate derelicta, diligunt Domini seruitia subire.


12 Iuuenes et uirgines, senes cum iunioribus laudent nomen Domini: Quia exaltatum est nomen eius solius.

C Iuuenes, qui etatis natura feruentes, ad modestie  temperamenta se conuertunt. Seniores cum iunioribus: permistam significat etatem. Quia de omni sexu, et de omni etate, potens Dominus est euocare quos uult. Causa hic laudis iustissima ponitur, quia exaltatum, etc.; exaltatum est enim, dum illi, sicut dicit Apostolus, omne genu flectitur celestium, terrestrium et infernorum .


13 Confessio eius super celum et terram: Et exaltauit cornu populi sui.

C Confessio eius super celum et terram. Hec confessio laudem illam significat, que illi post finem seculi istius ab omnibus in beatitudine creaturis absoluitur rationabilibus. Quod autem dicit, super celum et terram, significat quod nec celestia nec terrestria laudibus Dei possunt equalia reperiri.  Exaltauit cornu, id est potestatem, quia populus fidelis ibi exaltabitur, ubi omnis gloria prestatur.


14 Hymnus omnibus sanctis eius: Filiis Isrel populo appropinquanti sibi.

C Hymnus omnibus: uox ista promissio est et totius beatitudinis summa perfectio. Et quibus santis? filiis Isrel, qui non solum genere, sed fide nomen istud habere merebantur.



ORATIO EX PSAL. CXLuIII.

Excelsorum omnium supereminens et excelsa potestas, Deus, concede famulis tuis, ut, sicut cuncta que cernimus te iubente creata sunt, ita que precipis te custode seruentur. Per Dominum nostrum  Iesum, etc.



PSALMUS CXLIX.



ARGUMENTUM PSAL. CXLIX.

C Canticum nouum Propheta Domino Christo dicit esse cantandum, qui de toto orbe terrarum uniuersalem Hierusalem construxit sua pietate; et gaudia sanctorum uirtutesque describens uindictam peccantium, gloriam dicit esse iustorum.


TT. Alleluia.


1 Cantate Domino canticum nouum: Laus eius in Ecclesia sanctorum.

C Nam Propheta, in hoc mundo tantum corpore constitutus, intellectu et fide in illa patria cum angelica multitudine miscebatur, in quam commonet  beatum populum canticum nouum cantare. Canticum autem nouum, est sancte incarnationis arcanum, natiuitas mirabilis, etc. Laus eius, siue in ista Ecclesia, siue in illa celesti Hierusalem.


2 Letetur Isrel in eo qui fecit eum: ÷ Et .. filie Sion exsultent in rege suo.

C Isrel et Sion, diuersa uocabula, sed uirtus una sanctorum est. Nam Isrel interpretatur uir uidens Deum; Sion, speculatio, quod utrumque ad beatum populum pertinet, qui letari et exsultare in rege suo Christo Domino commonetur.


3 Laudent nomen eius in choro: In tympano et psalterio psallant ei.

C Qualis sit iste chorus, alius psalmus exponit: A solis ortu usque ad occasum laudate nomen Domini  . Chorus est igitur, qui a mundi initio, de numerositate hominum congregatur in fide, et nisi in illa beata patria, non potest esse totus collectus. Tympanum et psalterium, probabiles actus significant, qui ad diuina munera referuntur, quoniam actus isti, hic illis rebus significati, et hic exercitati, faciunt nos alibi Deum eternaliter laudare.


4 Quia beneplacitum est Domino in populo suo: Et exaltabit mansuetos in salutem.

C Tunc beneplacitum est Domino in suo populo, quando illum fecerit perfecta suauitate gaudere. Mansueti, sunt patientes, qui diuersas hic nequitias pro Dei regno pertulerunt. Quos exaltabit in salutem, id est in uitam eternam.


5 Exsultabunt sancti in gloria: Letabuntur in cubilibus suis.

C Ibi enim est exsultatio et letitia sanctorum ubi sic bonum Dominum se habere cognoscunt, ut reis donet ueniam, peccantibus gratiam, non merentibus gloriam sempiternam. In cubilibus autem, id est in secreto cordis, ubi solus ille cognoscit qui donare dignatus est. H uel, in cubilibus, in celesti patria. Quia hic in cubili sancti plorant, et rigant lectum lacrymis .


6 Exsultationes Dei in gulture eorum: Et gladii ancipites in manibus eorum.

C Habent exsultationes in gutture sancti, quoniam siue cogitatione, siue in lingua laudare non desinunt, a quo eterna dona percipiunt. Anceps gladius,  sermo Domini Saluatoris; ideo anceps quod duo continet Testamenta. In manibus, id est potestate sanctorum, sicut legitur: Factus est sermo Domini in manu Aggei prophete .


7 Ad faciendam uindictam in nationibus: Increpationes in populis.

C Ad faciendum uindictam, ista enim tunc uere fiunt, quando cum Domino iudicabunt sedentes super sedes duodecim, iudicantes duodecim tribus Isrel .


8 Ad alligandos reges eorum in compedibus: Et nobiles eorum in manicis ferreis.

C Exponit iste uersus quid ille gladius faciat bis acutus, alligat reges terre in compedibus, unde non  sit liberum exire; uincula quoque ferrea supra mundi nobiles ponit, ut et grauia sint cum portantur, et nexus eorum rumpere nulla uirtute preualeant in eterna damnatione.


9 Ut faciant in eis iudicium conscriptum: Gloria ÷ hec .. est omnibus sanctis eius.

C Ut faciant in eis iudicium conscriptum, utique quod dicet Apostolus: Quoniam angelos iudicabimus . Et ne solos apostolos iudicaturos putares, adiecit: Gloria hec est omnibus sanctis eius, omnes enim sancti cum Christo iudicant, qui eius regulis non repugnant. C Conscriptum iudicium: hoc est, ut sic eos iudicent, quomodo in Scripturis sanctis digestum est.



ORATIO EX PSAL. CXLIX.

 Auctor totius bonitatis, Deus , presta, ut sicut sanctos exsultare facis in gloria, ita presentem Ecclesiam custodire digneris ab huius seculi delectationibus. Per Dominum nostrum Iesum Christum, etc.



PSALMUS CL.



ARGUMENTUM PSAL. CL.

B Admonetur ciuitas Dei, ut de mundi ambitu congregata, Domino laudes et ore cantet et animo. C B Quinquagesimus psalmus, est de penitentia; centesimus, de misericordia et iudicio; centesimus quinquagesimus, de Dei laude in sanctis eius. Sic enim ad eternam tendimus uitam: primitus nostra peccata damnando: deinde bene uiuendo: ut post  condemnatam malam uitam, et gestam bonam, mereamur eternam. uocati enim renuntiamus diabolo per penitentiam, ne sub iugo eius remaneamus; iustificati sanamur per misericordiam, ne iudicium, timeamus; glorificati transimus in uitam eternam, ubi Dominum sine fine laudamus.


TT. Alleluia.


1 Laudate Dominum in sanctis eius: Laudate eum in firmamento uirtutis eius.

H Laudate Dominum in sanctis: quod eos post celebratum iudicium in eternitatis gloria collocabit. Laudate eum in firmamento: eo quod omni infirmitate sublata, firmamentum sanctis eterne uirtutis inuexerit. C Docet autem qualiter sanctos laudare oportet: scilicet ut non ipsi, sed Dominus debeat  de eorum predicatione glorificari.


2 Laudate eum in uirtutibus eius: Laudate eum secundum multitudinem magnitudinis eius.

H Laudate eum in uirtutibus: pro eo quod mortem potentialiter immortalitate consumens, incommutabilis uite his contribuerit gloriam. Laudate eum secundum multitudinem: quia suis tribuit tantam gloriam, qualem nec oculus uidit, nec auris audiuit, nec in cor hominis ascendit . C uel secundum multitudinem magnitudinis eius: cuius  non est finis . Ideo eternaliter et sine fine laudandus precipitur, qui secundum multitudinem magnitudinis laudari iubetur.


3 Laudate eum in sono tube: Laudate eum in psalterio et cithara.

C Hinc instrumenta ponuntur musica aliqua, significabili modo in ordine: ut tuba concrepet, regi: psalterium canat, Deo: cithara cum reliquis, sponso: que omnia figuraliter dicuntur laudes Domini personare. H In psalterio enim et cithara, uel decalogus opere seruatus, uel mortificatio carnis  designatur: quia enim mortificatam carnem in se uiuificauerit, iure laudatur in cithara, et in psalterio: quoniam decalogi obseruatione coronam eternam assecutus est.


4 Laudate eum in tympano et choro: Laudate eum in chordis et organo.

H Laudate eum in tympano, id est, in mortificatione  carnis, et concordia caritatis, et in spiritalibus preceptis.


5 Laudate eum in cymbalis ÷ bene .. sonantibus: Laudate eum in cymbalis iubilationis: omnis spiritus laudet Dominum.

H Impletur hec laus in cymbalis: quando corruptione carnis sanguinisque depulsa, conformati ad imaginem Creatoris, omni plenitudine spei completa, resplendent in regno Patris. Omnis spiritus: in illo igitur regno, non caro, nec sanguis, non corruptio, sed homo iam spiritalis totus effectus, Deum in spiritu  laudare iam non desinat. A Iubet Deus se laudari in sanctis: in firmamento uirtutis, etc., et que sunt illa omnia? uos, sancti eius: uirtus eius estis, sed quam fecit in uobis: uos, firmamentum  uirtutis et multitudo magnitudinis eius, quam fecit et ostendit in uobis: uos estis tuba, psalterium, cithara et tympanum, chorde et organum, et cymbala iubilationis bene sonantia, quia consonantia:  uos estis hec omnia. Nihil hic uile, nichil transitorium, nichil ludicre cogitetur. Et quia sapere secundum carnem mors est: omnis spiritus laudet Dominum.



ORATIO EX PSAL. CL.

Harmonie nostre suauissimum melos, qui nostri pectoris modulamina, nunc flatibus, nunc fidibus precipis exerceri, presta, ut dum illa spiritali concinimus affectu, perpetualibus choris inserti, te cum sanctis omnibus collaudemus. Per Dominum nostrum Iesum Christum Filium tuum, etc.


FINIT LIBER PSALMORUM, NUMERO CENTUM QUINQUAGINTA.



PSALMUS CLI .



ARGUMENTUM HUIUS PSALMI.

 B Hic psalmus proprie inscribitur Dauidi, extra numerum psalmorum, cum pugnauit cum Goliat.

Pusillus eram inter fratres meos: Et adolescentior in domo patris mei. Pascebam oues patris mei: Manus mee fecerunt organum: Digiti mei aptauerunt psalterium: Et quis annuntiauit Domino meo? Ipse Dominus, ipse omnium exauditor: Ipse misit angelum suum. Et tulit me de ouibus patris mei: Et unxit me in misericordia unctionis sue. Fratres mei boni et magni: Et non fuit beneplacitum in eis Domino. Exiui alienigene obuiam:  Et maledixit mihi in simulacris suis. Ego autem euaginato ab eo gladio ipsius amputaui caput eius: Et abstuli opprobrium a filiis Isrel.






SANCTI BRUNONIS EPISCOPI HERBIPOLENSIS COMMENTARIUS IN CANTICA.



CANTICUM ISAIAE PROPHETAE. CAPITULO XII.


1 Confitebor tibi, Domine, quoniam iratus es mihi: Conuersus est furor tuus et consolatus es me.

H Hoc est, qui prius ex Aegypto per siccum mare pergentes in solitudine dixistis: Cantemus Domino, , et reliqua nunc iterum percusso Aegypto, quia blasphemauit Dominum, et flumine illius arefacto atque conciso et humiliato, glorificate Deum et dicite: Confitebor tibi, Domine, etc. Nato enim Domino, quando in orbe Romano primo facta est descriptio , Augustus Cesar Romanorum regum Aegypti destruxit, et omnis Aegyptus in riuis  septem percussus est, et Nilus aquarum multarum, qui prius uno fluens alueo intransmeabilis erat, in septem partes concisus est, ut calceatis pedibus transiretur, ideo glorificate Dominum qui in Aegyptum uindicauit peccata sua, et dicite: Confitebor tibi, Domine, id est laudabo te, uel penitentiam agam, quoniam iratus es mihi, propter peccatum meum. Conuersus est furor tuus, id est indignatio tua. Consolatus es me per absolutionem peccatorum.


2 Ecce Deus Saluator meus: Fiducialiter agam et non timebo.

uox fidelium Iudeorum. Ecce Deus Saluator meus, qui nobis promissus est in prophetis, qui nobis salutem  dedit. Fiducialiter agam et non timebo, id est, fidem habeo in illum quod me liberet, et fiducialiter predicabo illum, id est sine timore.


3 Quia fortitudo mea et laus mea Dominus: Et factus est mihi in salutem.

Quia fortitudo mea et laus mea Dominus, quia fortem me facit aduersus insidias inimici, ipsum laudabo Filium Dei. Et factus est mihi in salutem: id est secundum diuinitatem non est factus, sed genitus a Patre, in fine uero temporum, factus est in salutem eternam.


4 Haurietis aquas in gaudio de fontibus Saluatoris: Et dicetis in illa die: Confitemini Domino et inuocate nomen eius.

uox prophetarum ad populum Iudaicum. Haurietis  aquas in gaudio, id est, doctrinam Euangelii et apostolorum in letitia accipietis. De fontibus Saluatoris, fontes Iesu fuerunt apostoli et euangeliste. Et dicetis in illa die, o uos apostoli, scilicet gentibus, uestris sequacibus, in illo tempore, ut laudent Dominum: Confitemini Domino et inuocate nomen eius, subauditur, ut ab ipso saluemini.


5 Notas facite in populis adinuentiones eius: Mementote quoniam excelsum est nomen eius.

uox apostolorum ad gentiles, qui iam crediderunt, notas facite in populis adhuc non credentibus, adinuentiones eius. Adinuentiones Christi, superbos humiliare, humiles exaltare; uel, peccatores iustificare, et obstinatos damnare. Mementote quoniam excelsum est nomen eius, sicut scriptum est: Christus  factus est pro nobis obediens usque ad mortem, propter quod Deus exaltauit eum, etc. .


6 Cantate Domino quoniam magnifice fecit: Annuntiate hoc in uniuersa terra.

Cantate Domino, id est laudate Dominum, quoniam magnifice fecit, scilicet hominem assumendo, a mortuis resurgendo, in celos ascendendo. Annuntiate hoc in uniuersa terra, id est in omnibus gentibus, quod assumpserit hominem.


7 Exsulta et lauda, habitatio Sion: Quia magnus in medio tui sanctus Isrel.

H Exsulta et lauda, habitatio Sion, quia magnus in medio tui sanctus. O  . Habitator Sion, exsulta et lauda Deum tuum, quia magnus et sanctus Isrel, id est iehsu Christus Deus tuus, qui tuus ante uidebatur  Deus, et modicis Iudee terre claudebatur angustiis, nunc impleuit omnem terram, et inuocatur in uniuersis gentibus. Aliter: Sion, id est Ecclesia, lauda, quia sanctus Isrel in medio tui habitat Christus Dominus.



CANTICUM EZECHIAE REGIS. ISA. CAPITULO XXXuIII.

H Ne eleuaretur cor Ezechie post incredibiles triumphos infirmatur, et uidit se esse moriturum, et conuertit faciem suam ad parietem templi, ne lacrymas suas ostenderet aliis, et fleuit fletu magno, propter promissionem Dei ad Dauid, quam uidebat  in sua morte perituram, quia tunc non habebat filios, et desperabat Christum de suo semine nasciturum. Qui post redditam sibi sanitatem ita conscripsit: Ego dixi: In dimidio, etc.; que scriptura non dicitur proprie oratio, sed gratiarum actio pro beneficio quod suscepit.


1 Ego dixi: In dimidio dierum meorum uadam ad portas inferi: Quesiui residuum annorum meorum.

H Ego dixi, narrat quid tempore languoris tacitus cogitaret. Dixi, inquit, desperatione in corde meo. uadam ad portas inferi, id est uel mortis, uel tartari, de quibus dicitur: Qui exaltas me de portis mortis,  et reliqua, ad quas in dimidio cursu uite et errorum tenebris ducentur uiri sanguinum et dolosi,  qui non dimidiabunt dies suos ; non enim implent opera uirtutum, nec penitent delictorum suorum. Aliter: Ego dixi. In dimidio dierum meorum, id est in medio cursu uite mee, id est in iuuentute, uadam ad portas inferi, id est descendam ad infernum, sicut ceteri sancti. Quesiui residuum annorum meorum, id est non me putans ultra uicturum, postulaui ut concederetur mihi tempus uite quod residuum erat.


2 Dixi: Non uidebo Dominum Deum in terra uiuentium: Non aspiciam hominem ultra et habitatorem quietis.

Dixi: Non uidebo, subauditur, si descendero in infernum, non uidebo Deum in societate sanctorum. In terra uiuentium. H Ergo regio sanctorum ipsa est que uocatur terra uiuentium. Hoc est autem omne quod  metuit, ne salutare Dei, ductus ad inferos non mereatur aspicere. Non aspiciam hominem ultra et habitatorem quietis. Quod nos olim propter uerbi ambiguitatem sequenti uersiculo iunximus. Sermo enim Hebraicus, si legitur edel, requiem significat: si uero eled occidentem significat. Timet ergo ne cum sanctis Dei hominibus non habitet in requie, ne generatio illius instar tabernaculi dissoluatur, ne in tele similitudinem in ipso lucis exordio precidatur, et nequaquam de semine eius Christus oriatur.


3 Generatio mea ablata est et conuoluta est a me: Quasi tabernaculum pastorum.

Generatio mea, id est procreatio filiorum meorum, auulsa et remota est. Quasi, id est, sicut a mouetur  tabernaculum pastorum. Tribus modis dolebat iste uir sanctus, uel quia sciebat se descensurum ad infernum propter peccatum, uel quia sciebat se non uisurum ibi Dominum, uel certe, quia sine filiis adhuc erat, non nasciturum Dominum de semine suo, qui erat illi promissus, timebat.


4 Precisa est uelut a texente uita mea: Dum adhuc ordirer succidit me. De mane usque ad uesperam finies me.

Precisa est uita, id est cursus uite mee. Dum adhuc ordirer, id est dum essem iuuenis, succidit me. De mane usque ad uesperam finies me, aut enim leuius habebo, aut finem uite accipiam.


5 Sperabam usque ad mane: Quasi leo sic contriuit omnia ossa mea.

H Sperabam usque mane, sicut Iob, in die noctem, et in tenebris lucem exspectabat , mutatione temporum putans mutari posse supplicia. Hoc uerum esse nouit qui magnis febribus estuat, cuius ignis internus, ut leo omnia ossa consumit, nec se putat pre doloris magnitudine ultra uicturum. Quasi leo sic contriuit omnia ossa mea, id est omnem fortitudinem meam.


6 De mane usque ad uesperam finies me: sicut pullus hirundinis sic clamabo: Meditabor ut columba.

Sicut pullus hirundinis sic clamabo, id est sicut hirundo sic gemo. Aliter. Sicut pullus hirundinis,  mors imminens et languor incumbens et dolor, ut leo ossa mea frangebat; sed ego ut hirundo et columba, fletibus et gemitibus dies noctesque iungebam, et a Deo solo qui subuenire potuit, prestolabar auxilium: cui dicebam, plus patior quam mea poscunt merita, sed si quid erraui, conuertar ad melius. Clamat pullus hirundinis ad matrem pro cibo, gemit columba: ita ego ad Deum meum faciam propter peccata mea, donec misereatur mei.


7 Attenuati sunt occuli mei: Suspicientes in excelso.

Attenuati sunt oculi mei, id est defecerunt lacrymarum effusione. Suspicientes in excelso, id est ueniam postulantes.


8 Domine, uim patior, sponde pro me:  Quid dicam aut quid respondebit mihi. Cum ipse fecerit?

Domine, uim patior, id est infirmitas mea maior est quam fragilitas mea possit ferre. Sponde pro me, id est tu esto fideiussor, ut sanitate recepta ad priora uitia non redeam. Quid dicam, aut quid respondebit mihi? subintellige ipse Dominus. H Cum ipse fecerit uel imposuerit ipsam infirmitatem. Aliter. Tu sponde pro me, non est enim uolentis,  et reliqua. Et rursum in se reuertitur, quid dicam, quidue causabor contra te factorem meum? aut quid respondebit mihi? quia ipse fecit quod uoluit: Omnia igitur sustinenda sunt quecunque decreuerit. uel, cum ipse fecerit mecum misericordiam, et ueniam spoponderit.


9 Recogitabo tibi omnes annos meos: In amaritudine anime mee.

H Recogitabo omnes annos meos, scilicet prosperitatis atque letitie mee recordabor in amaritudine anime mee, id est cum essem in amaritudine infirmitatis. Nulla res enim longa mortalium est, omnisque felicitas seculi, dum tenetur amittitur; cum enim tempus tribulationis aduenerit, omnis preterita seculi felicitas nichil adiuuat sustinentem. Ergo Ezechias reputare se dicit omnes annos regni sui et preterite, ut putabat, beatitudinis in presenti amaritudine. Et quia iam securus est nec patitur que refert, de humano statu philosophatur et dicit: Domine, etc.


10 Domine, si sic uiuitur et in talibus uita spiritus mei corripies me et uiuificabis me: Ecce in pace amaritudo mea amarissima.

H Domine, si sic uiuitur, id est si sic est uita hominis ut infirmetur, et in talibus, subintellige uarietatibus infirmitatum, uita spiritus mei, id est uita anime mee est, corripies me, subintellige infirmitatem dando, et uiuificabis me, iterum sanando, ecce in pace amaritudo, etc., id est ecce in pace populi mei et ciuitatis mee est mihi amaritudo amarissima; illis, scilicet populis, de liberatione gaudentibus, et me per mortem recedente, quia ipsi liberati sunt a Sennacherib, ego solus limina mortis intraui.


11 Tu autem eruisti animam meam ut non periret: Proiecisti post tergum tuum omnia peccata mea.

 H Tu autem eruisti animam meam, subintellige de inferno, ut non periret. Et proiecisti post tergum tuum omnia peccata mea, ne uideres illa ad damnandum me, sed ad indulgendum. uel etiam in presenti eruisti uitam meam.


12 Quia non infernus confitebitur tibi, neque mors laudabit te: Non exspectabunt qui descendunt in lacum ueritatem tuam.

H Quia non infernus confitebitur tibi, id est qui in inferno sunt non laudabunt te, id est diabobus, neque mors laudabit te. Non exspectabunt qui descendunt in lacum ueritatem tuam, id est non exspectabunt  ueritatem iudicii, sed misericordiam liberationis, maxime cum Christus ad inferna descendit ut uinctos liberaret.


13 uiuens uiuens ipse confitebitur tibi sicut et ego hodie: Pater filiis notam faciet ueritatem tuam.

uiuens uiuens ipse confitebitur. Quisquis uiuendo uiuit, in celesti patria, ipse laudabit te sicut et ego hodie, subintellige laudo. Pater filiis notam faciet ueritatem tuam. H Patrem se uocat, et subiectos sibi, filios; uel, omnem etatem post se futuram, et non a se generatos, quia Manassen pessimum genuit, qui non legitur Dominum benedixisse et ueritatem Domini confessus esse, sed maledixisse Deo sanctos eius persequendo. ueritatem tuam, id est  ueritatem misericordie tue. Confessio hic non pro penitentia, sed pro gloria et laude accipitur. Et ita pater filiis notam faciet ueritatem tuam, ut per singulas successiones, Dei ueritas et iustitia posteris predicetur.


14 Domine saluum me fac: Et psalmos nostros cantabimus cunctis diebus uite nostre in domo Domini.

H Domine, saluum me fac, ab omnibus aduersis. Et psalmos nostros, id est psalmodiam laudis, cantabimus cunctis diebus uite nostre, id est quandiu uixerimus omnes qui in te credimus, tuoque auxilio liberati sumus.



CANTICUM ANNAE. REGUM LIBRI I, CAPITULO II.


1 Exultauit cor meum in Domino: Et exaltatum est cornu meum in Deo meo.

H Dicat Ecclesia Christi, ciuitas regis magni, gratia plena, prole fecunda, dicat quod tanto ante, de se prophetatum per os huius pie matris agnoscit. Exsultauit cor meum. Addidit, in Domino, quia non in se, sed in Domino exsultauit. Et exaltatum est cornu meum in Deo meo. uero exaltatum cornu meum, quia non in se sed in Domino suo exaltatum est, et in alio loco dicit, exaltabuntur cornua iusti ; quia de crucis Christi apicibus, iustis conferuntur hec cornua: in his uentilabimus atque destruemus aduersarias potestates, anime nostre insidiantes.  Aliter: Exsultauit cor meum in Domino, id est mens mea. Et exaltatum cornu meum, id est filius meus in Deo meo.


2 Dilatatum est os meum super inimicos meos: Quia letata sum in salutari tuo.

Dilatatum est os meum super inimicos meos, subintellige Iudeos et hereticos, quia super illos dilatatum est os Ecclesie, que coram Iudeis et infidelibus sine prohibitione loquitur secundum Euangelium. Aliter: A dilatatum est os meum, quia et in angustiis pressurarum sermo Dei non est alligatus , nec in preconibus alligatis. Et letata sum in salutari tuo. Christus iste est iehsu.


3 Non est sanctus ut est Dominus: Neque enim est alius extra te: et non est fortis  sicut Deus noster.

Non est sanctus, subintellige aliquis, sicut Deus Pater. Neque enim est alius extra te, scilicet Deus uerus. Et non est fortis, subaudi alius Deus immutabilis, sicut tu cum Filio et Spiritu sancto. H uel non est sanctus ut est Dominus et iustus, etc., tanquam sanctus et sanctificans, iustus et iustificans. Non est sanctus extra et preter te, quia nemo fit nisi abs te.


4 Nolite multiplicare loqui Sublimia: gloriantes.

RABANUS. uox Ecclesie: Nolite multiplicare loqui, id est nolite gloriari in sapientia legis, sublimia intellige uerba, gloriantes. Et Salomon dicit: Altiora te ne quesieris , et alibi: Dominus in celo et tu in terra : ideo sint pauci sermones  tui.


5 Recedant uetera de ore uestro: Quia Deus scientiarum Dominus: et ipsi preparantur cogitationes.

Recedant uetera, id est ueteres traditiones. Quoniam Deus scientiarum Dominus, id est non solum dat scientiam sanctis, sed et ipsi preparantur cogitationes, id est manifeste sunt. Aliter. H Recedant uetera, hoc est, magniloquium non exeat de ore uestro. Quia Deus scientiarum Dominus est: hec dicuntur de se presumentibus, qui se iustos putant, et ideo superbi et iustitie Dei non sunt subiecti, quia de suo putant non de Deo posse se placere; atque ideo arbiter conscientiarum Dominus, et ipse  uidens cogitationes hominum, quoniam uane sunt, si hominum sunt, et ab illo non sunt a quo ipsi homines sunt, sinit superbos cadere, humiles exaltari.


6 Arcus fortium superatus est: Et infirmi accincti sunt robore.

Arcus fortium superatus est, id est potentia Aegyptiorum in signis Moysi, uel potestas Iudeorum. Et infirmi accincti robore sunt, id est. Iudei liberati a seruitute Aegypti, uel gentiles fortitudine fidei.


7 Repleti prius pro panibus se locauerunt: Famelici saturati sunt.

H Repleti prius pro panibus se locauerunt, id est gentiles non habentes prius doctrinam. Iudei enim repleti sunt prius panibus, id est doctrina ueteris Testamenti, et pro panibus se locauerunt, id est pro  doctrina Christi se seperauerunt a consortio fidelium, Aliter, se locauerunt, id est diabolo tradiderunt se pro doctrinis suis, nolentes communicare corpori Christi.


8 Donec sterilis peperit plurimos: Et que multos habebat filios infirmata est.

Donec sterilis peperit plurimos, id est gentilitas peperit plurimos filios. Et Iudea infirmata est, in pariendo filios Dei.


9 Dominus mortificat et uiuificat: Deducit ad inferos et reducit.

Dominus mortificat et uiuificat, Pater mortificauit Filium permittens illum tradi quem uiuificauit resurgendo. H Deducit ad inferos et reducit, id est deduxit animam Filii cum iucunditate ad inferos et  reduxit.


10 Dominus pauperem facit et ditat: Humiliat et sublimat.

Dominus pauperem facit, cum dicit: Si uis perfectus esse, uende omnia que habes . Et ditat, generando in illo uirtutes, et reddendo centuplum. Humiliat, sanctos in presenti, et sublimat, in futuro.


11 Suscitans de puluere egenum: Et de stercore erigens pauperem.

H Suscitans de puluere egenum, id est de corruptione Christum, quia caro eius non uidit corruptionem . De stercore erigens pauperem, id est apostolos. Aliter, suscitans a terra pauperem, id est Christum, qui propter nos pauper factus est  cum diues esset, ut eius paupertate uel morte ditaremur . Egenus quippe idem qui pauper. Stercus autem, unde erectus est, rectissime intelliguntur persecutores Iudei.


12 Ut sedeat cum principibus: Et solium glorie teneat.

H Ut sedeat cum principibus, id est cum apostolis in iudicio. Et solium glorie teneat, id est ut ad dexteram Patris sedeat Christus, uel teneant apostoli sedem glorie, quam Dominus eis tribuit.


13 Domini enim sunt cardines terre: Et posuit super eos orbem.

Domini sunt enim cardines terre, id est fines qui sunt apostoli, quia in omnem terram exiuit sonus  eorum . Et posuit super eos orbem, id est sanctam Ecclesiam super doctrinam apostolorum.


14 Pedes sanctorum suorum seruabit: et impii in tenebris conticescent: Quia non in fortitudine sua roborabitur uir.

Pedes sanctorum suorum, id est sensus uel opera seruabit ne peccent. Impii in tenebris conticescent, Iudei, scilicet heretici et falsi Christiani, qui uagantur offendendo, discurruntque simul cum demonibus. Quia non in fortitudine sua roborabitur uir, id est nemo fortis in propria fortitudine conualescit. Aliter, pedes sanctorum, hoc est electorum suorum opera, in uiam iustitie dirigit. Et impii in tenebris conticescent, quia mittentur in tenebras exteriores, ubi conticescent, id est ab arrogantia superbie sue  cessabunt. Quia non in fortitudine sua roborabitur uir, hoc est in fortitudine propria, sed in uirtute diuina potest esse uir, id est populus credentium.


15 Dominum formidabunt aduersarii eius: Et super ipsos in celis tonabit.

Dominum formidabunt aduersarii eius, id est demones uel homines impii. Et super ipsos, subaudi impios; tonat, in presenti in libris comminans eis eterna supplicia, uel in futuro grandines et coruscationes.


16 Dominus iudicabit fines terre, et dabit imperium regi suo: Et sublimabit cornu Christi sui.

H Dominus iudicabit fines terre, in die iudicii  omnes habitantes in terra, uel unumquemque secundum opera sua, quando de hac luce migrauerit in regnum patrie celestis. Et dabit imperium regi, id est corpori suo, quod est Ecclesia. Que propter unctionem baptismi rex appellatur, sicut appellabantur in ueteri Testamento qui unguebantur reges. Et sublimabit cornu Christi sui, id est potentiam sancte Ecclesie, que unctionem sancti Spiritus accepit in baptismo manus impositione. Aliter, Dominus iudicabit fines, id est extrema opera hominis, in quibus inuentus fuerit, non solum priora. Et dabit imperium regi suo, hoc est populo Christiano, quia dat eis uirtutem qua carnem sicut reges regant. Et sublimabit cornu christi: omnes quippe unctos eius chrismate, recte christos dicere possumus;  quod tamen totum cum suo capite corpus, unus est Christus



CANTICUM MOYSI. EXODI CAPITULO Xu.


1 Cantemus Domino: gloriose enim magnificatus est: Equum et ascensorem proiecit in mare.

Cantemus, id est laudemus, quia magnificatus est in signis Aegypti. Sed gloriose magnificatus est, equites et ascensores eorum in mare deiiciendo, Pharaonem uidelicet et exercitum eius. Spiritualiter illa laus laudem significat, que nunc agitur in Ecclesia. Laudauerunt illi Dominum, laudemus et nos, dicit Ecclesia, quia, O magnificatus est Christus in  carnis assumptione, et nascendo de Maria uirgine, et diabolum per mortem crucis uincendo, equum et ascensorem deiiciendo in mare, id est diabolum et ministros eius in infernum deiiciendo, sed resurgendo et in celum ascendendo, gloriose magnificatus est.


2 Fortitudo mea et laus mea Dominus: Et factus est mihi in salutem.

Fortitudo mea Dominus, dicit Moyses, quia fortes nos fecit aduersus insidias inimicorum nostrorum. Laus nostra est, ipsum laudate, qui factus est nobis in salutem, nos redimendo, liberans nos de seruitute Pharaonis. Spiritualiter fortitudo est Dominus sancte Ecclesie, quia ipsam fortem facit ad toleranda aduersa huius mundi.


3 Iste Deus meus et glorificabo eum: Deus patris mei et exaltabo eum.

Iste est Deus, id est Christus, et glorificabo, hoc est laudabo eum. Deus patris mei, Abraham scilicet et exaltabo eum, id est magnum predicabo. Fuerunt heretici qui dixerunt duos esse deos, unum ueteris Testamenti, alterum Noui: Deum ueteris Testamenti dicebant esse iustum et crudelem, eo quod iuste preciperet, et eos qui peccabant interimi preciperet dicens: Si quis hoc uel illud fecerit morte moriatur. Deum uero Noui Testamenti dicebant iustum et misericordem, eo quod peccantes ad penitentiam prouocaret dicens: Penitentiam agite. Sed omnes isti mentiti sunt, ostendente Moyse ipsum  Deum esse ueteris Testamenti quem et Noui.


4 Dominus quasi uir pugnator. Omnipotens nomen eius: Currus Pharaonis et exercitum eius proiecit in mare.

Dominus quasi uir, tunc Pharaonem, nunc diabolum debellando. Omnipotens, quia solus omnia potest. Currus Pharaonis, etc., omnia quidem que hic dicuntur et facta sunt in Pharaone tunc, etiam postea per Christum in antiquo perfecta sunt hoste: Que etiam prophetico spiritu hic predicuntur futura quasi preterita:

5 Electi principes eius submersi sunt in mari Rubro: abyssi operuerunt eos: Descenderunt in profundum quasi lapis.

 Electi principes, id est principalia uitia pariter cum minimis subruuntur. Abyssi operuerunt eos, id est gehenna, in quam quasi lapis descenderunt. Quia et ille et iste, Pharao scilicet et diabolus, grauati duritia peccatorum lapides uiui non erant.


6 Dextera tua, Domine, magnificata est in fortitudine: dextera tua, Domine, percussit inimicum: Et in multitudine glorie tue deposuisti aduersarios meos.

Dextera tua, Domine, magnificata est, hoc est, dexteram tuam, Domine, id est Filium tuum Christum magnificemus in fortitudine uictorie, qui percussit inimicum libertatis nostre, deponens eum de dominio deceptorum.


7 Misisti iram tuam que deuorauit eos sicut stipulam: Et in spiritu furoris tui congregate sunt aque.

Misisti iram tuam, Iram. id est uindictam, non tamen ira deitatis turbatur. Que deuorauit eos sicut stipulam, quia sicut facile ignis stipulam consumit, sic facile erat Deo eos submergere. Et in spiritu furoris tui, quia patientibus furor uidetur, cum sit equum iudicium.


8 Stetit unda fluens: Congregate sunt abyssi in medio mari.

Stetit unda fluens, id est uel maris diuisi uel Iordanis ut legitur . Congregate sunt abyssi, ne nocerent iustos et necarent iniustos.


9 Dixit inimicus: Persequar et comprehendam:  Diuidam spolia, implebitur anima mea.

Dixit inimicus, id est Pharao: Persequar, etc., ista enim sunt uerba Pharaonis uel diaboli, quibus tamen fortior superueniens spolia abstulit .


10 Euaginabo gladium meum: Interficiet eos manus mea.

Euaginabo gladium meum, id est gladios, et manus, id est potentia mea uel multitudo exercitus, interficiet eos. Ita dicit et diabolus. Euaginabo gladium, id est, aperiam omnes fallendi modos, et interficiet eos spiritualiter manus mea.


11 Flauit spiritus tuus et operuit eos mare: Submersi sunt quasi plumbum in aquis uehementibus.

Flauit spiritus tuus: spiritu enim fortitudinis tue  submersi sunt. Quasi plumbum: flexibiles ad malum, et grauati a malitia, ne possint ad bonum animam eleuare.


12 Quis similis tui in fortibus, Domine, quis similis tui? magnificus in sanctitate: Terribilis atque laudabilis et faciens mirabilia.

Quis similis tui? magna faciens  terribilis , atque laudabilis , et faciens mirabilia: in cruce et in peccatorum conuersione.


13 Extendisti manum tuam. Et deuorauit eos terra.

Extendisti manum, id est uirtutem tuam, et deuorauit eos terra, id est arena uel peccata terrena.  O uel terra deuorantur, qui semper terrena faciunt, de terra loquuntur, litigant, terram desiderant, et luxurie dediti, uoluptatem querunt corporis.


14 Dux fuisti in misericordia tua: Populo quem redemisti.

Ibi dux fuisti ad terram promissam, hic ad celestem Hierusalem redemptis.


15 Et portasti eum in fortitudine tua: Ad habitaculum sanctum tuum.

Et portasti eum tunc, id est, sine eius labore eum aduexisti: ubi tabernaculum, et postea templum uideret: sicut sanctos in paradisum nunc introducis, ubi habitaculum sanctum tuum eternum uident in eternum.


16 Ascenderunt populi et irati sunt: Dolores obtinuerunt habitatores Philistiim.

Ascenderunt populi, Isrel. Et irati sunt, id est, aduersarii contra eos irati sunt. Hec autem de futuro intelliguntur. Philistiim interpretantur cadentes poculo: Idumei, rubei uel terreni.


17 Tunc conturbati sunt principes Edom: robustos Moab obtinuit tremor: Obriguerunt omnes habitatores Chanaan. Irruat super eos formido et pauor: In magnitudine brachii tui.

Moab: ex patre interpretatur, et significat peccatores iustorum persecutores, qui inebriati sunt peccatis et noxa effusionis sanguinis Christi. uel qui sunt homicidiis inquinati, ex patre diabolo sunt: quibus hec salus iustorum est inuidia, quos tamen  Dominus exsuperat.


19 Fiant immobiles quasi lapis, pertranseat populus tuus, Domine: Donec pertranseat populus tuus iste quem possedisti.

Fiant immobiles: optat uel pronuntiat, quod resistere non ualeant Dei populo, illi superius iam nominati populi. O uel mystice Iudei facti sunt immobiles ad Christi fidem: donec pertranseat et ueniat ad fidem omnis populus gentium, quem Dominus possidet.


20 Introduces eos et plantabis in monte hereditatis tue: Firmissimo habitaculo tuo quod operatus es,  Domine.

Introduces eos, in terram promissam: et introducet etiam Dominus sanctos suos in celestem Hierusalem, et plantabit in eternum, id est, feliciter uiuere faciet. In monte, scilicet Sion, et firmissimo habitaculo, hoc est Hierusalem. Spiritualiter autem Sion, contemplationem celestem: firmissimum habitaculum, Hierusalem celestem (cuius fines Dominus pacem eternaliter firmam posuit  significat, ubi nulla infirmitas esse potest.


21 Sanctuarium tuum, Domine, quod firmauerunt manus tue Dominus regnauit in eternum et ultra.

O Sanctuarium tuum: hoc est sanctimonium assumpte carnis: quod non manu hominum factum  est, sed manibus Dei paratum. Dominus regnauit: regnat et regnabit in seculum et sine terminali fine. Aliter: Et regnabit in eterno et ultra: si quid eterno ulterius est.


22 Ingressus est enim Pharao cum curribus eius in mare: Et reduxit super eos Dominus aquas maris.

O. Ingressus enim: spiritualiter accipiendo: Qui Aegyptius est, et sequitur Pharaonem, id est diabolum, ille uitiorum mergitur fluctibus.


23 Filii autem Isrel ambulauerunt per siccum: In medio maris.

O Filii autem Isrel: mystice, id est qui sequitur Christum, et sicut ille ambulabat, ita et ipse  ambulat: aque et murus fiunt dextera leuaque. Ipse autem media uia incedit per siccum, usquequo exeat ad libertatem, et hymnum uictorie canat dicens: Cantemus Domino, gloriose enim magnificatus est, equum et ascensorem deiecit in mare: quod erit cum post mortem anima celos gloriosa ingreditur.



ORATIO HABACUC PROPHETAE PRO IGNORANTIIS. CAPITULO III.


1 Domine, audiui auditionem tuam: Et timui.

Domine, audiui: Omnia  que audiui a Patre annuntiaui uobis , id est, probrosa aduersaque carne assumpta pro humano  genere patior: et post, uicta morte, intrabo in gloriam meam. Hanc auditionem propheta audiuit in spiritu, et timuit.


2 Domine, opus tuum In medio annorum uiuifica illua.

Domine, opus tuum. Ait ergo; deprecor, Domine, ut quod promisisti explices, finito quoque tempore reddas Christum tuum: et opus quod pollicitus es uiuifica, hoc est, tuum imple promissum.


3 In medio annorum notum facies: Cum iratus fueris, misericordie recordaberis.

In medio annorum. Cum uenerit, inquit, plenitudo temporis, et opere promissa impleueris : monstrabis uera esse que es pollicitus; et cum peccantibus nobis iratus fueris, penitentiam tamen  agentibus, misericordie tue recordaberis.


4 Deus ab Austro ueniet: Et sanctus de monte Pharan. Diapsalma.

Deus ab Austro: Pharan, locus est uicinus Sina: in quo ipse Dominus legem dedit, qui de uirgine nasci dignatus est in Bethleem: et inde ab Austro ueniens, Hierosolymam a parentibus ductus est , ut pro eo hostia secundum legem daretur.


5 Operuit celos gloria eius: Et laudis eius plena est terra.

Operuit celos: in aduentu enim Saluatoris cuncta repleta sunt gloria, ut in Euangelio: Gloria in excelsis Deo . Et alibi: Domine Dominus noster, quam admirabile est nomen tuum in uniuersa terra . Et rursum: In omnem terram  exiuit sonus eorum .


6 Splendor eius ut lux erit: Cornua in manibus eius.

Splendor eius: quasi sol, sic sol iustitie clara luce radiabit. Cornua, id est uexilla ac trophea crucis, in manibus eius.


7 Ibi abscondita est fortitudo eius: Ante faciem eius ibit mors.

Ipsi abscondita est fortitudo. In cruce abscondita est fortitudo eius; quoniam dicebat: Tristis est anima mea usque ad mortem . Et: In manus tuas commendo spiritum meum . Ibi enim latuit uirtus diuinitatis, et apparuit infirmitas humanitatis.


8 Egredietur diabolus ante pedes eius: Stetit et mensus est terram.

Egredietur: exeunte enim Domino de aquis baptismatis, occurrit mors, id est diabolus: et ante pedes eius ueniebat coluber antiquus, quoniam tentauit eum in deserto .


9 Aspexit et dissoluit gentes: Et contriti sunt montes seculi.

Aspexit et dissoluit. Stans Saluator, et oculo suo cuncta prospiciens, et intuitu suo uniuersum mundum metiens, gentium infidelitatem dissipauit, a glacieque sua resoluit eorum corda: et demones et superbos  contriuit.


10 Incuruati sunt colles mundi: Ab itineribus eternitatis eius.

 Incuruati sunt colles, id est, superbi per penitentiam humiliati sunt: qui ante aduentum Saluatoris superbi erant, et a nullo flecti poterant. Ab itineribus eternitatis eius: per carnem enim assumptam et predicationem suam et discipulorum, et interiorem inspirationem  humiliati sunt et conuersi superbi.


11 Pro iniquitate uidi tentoria Aethiopie: Turbabuntur pelles terre Madian.

Pro iniquitate, id est propter iniquitatem. Qui templum Dei esse debuerant: propter iniquitatem auaritie, luxurie et omnis malitie, fiunt tabernaculum Aethiopum, id est demonum. Tabernacula autem terre Madian atque Aethiopum eosdem intellige: hi in nouissimo conscii peccatorum suorum,  pauebunt iudicio et turbabuntur.


12 Nunquid in fluminibus iratus es, Domine: aut in fluminibus furor tuus: uel in mari indignatio tua.

Nunquid in fluminibus: fluminum et maris uocabulo corda exprimuntur infidelium, que toto intentionis impetu ad inferiora rapiuntur. Sunt autem flumina bona, sunt et mala: unde littera ista potest et ista interrogatio affirmatiue et negatiue intelligi. Non enim bonis fluminibus irascitur Deus, irascitur autem malis: et mare similiter in bono et malo accipi potest. Mundana uel heretica eloquentia et uerba, malum flumen: Dei uerba et predicatio et sacramenta, bonum flumen, in quibus peccator abluitur.


13 Qui ascendes super equos tuos: Et quadrige tue saluatio.

Qui ascendes super equos: non in illorum corda, quibus iratus dicitur superius: sed in corda electorum tuorum ascendes, per illuminationem gratie tue  in his curribus equitans totum illustrauit mundum et saluauit. uel quatuor Euangelia quadriga sunt salutis.


14 Suscitans suscitabis arcum tuum: Iuramenta tribubus que locutus es. Diapsalma.

Suscitans suscitabis. Arcum dicit improuisum aduentum, in quo regna mundi examinanda preuidit. uel arcum, sacram Scripturam dicit: quam suscitauit, dum per eam in peccatis mortuos excitauit,  et impleuit que promisit tribubus patrum antiquorum.


15 Fluuios scindes terre: uiderunt te aque et doluerunt montes: Gurges aquarum transit.

Fluuios scindes, id est reges terre aduersus tuum populum dimicantes diuides atque disperges. Te uiderunt excelsa regna, et sublimes huius seculi potestates tremuerunt. Gurges, id est, persecutio eorum qui uexabant populum tuum transiit.


16 Dedit abyssus uocem suam: Altitudo manus suas leuauit.

Dedit abyssus: hoc est postquam gurges aquarum, id est persecutionum transiit, id est cessauit, id est post passionem tuam, Christe, inferi, id est  sancti in limbo patrum laudauerunt te. Et altitudo, id est angeli te resonabant esse uictorem: et quasi plausu manuum eleuatarum te uictorem, triumphatoremque monstrarunt.


17 Sol et luna steterunt in habitaculo suo: In luce sagittarum tuarum ibunt: in splendore fulgurantis haste tue.

Sol et luna: post passionem suam et resurrectionem eleuatus est Dominus, sol uidelicet iustitie in celum, et emisso Spiritu illustrauit Ecclesiam, que dicitur luna: que tunc ita stetit, robore Spiritus accepto, ut nec mortem timeret. Sagitte tue, id est plage tue et eruditio, populo tuo lumen prebuerunt. In sole enim Christus, in luna Ecclesia designatur.


18 In fremitu conculcabis terram: In furore obstupefacies gentes.

In fremitu conculcabis: quando iniuriam populi tui uindicabis, terrena regna conculcabis, et omnes gentes admirari facies.


19 Egressus es in salutem populi tui: In salutem cum Christo tuo.

Egressus es: hoc Patri dictum intelligitur, quia exierit ad saluandum populum suum per Iesum Christum Filium suum: Deus enim erat in Christo, mundum reconcilians sibi . uel egressus a synagoga Iudeorum ad gentes.


20 Percussisti caput de domo impii: Denudasti fundamentum usque ad collum.

Percussisti caput: ueniente autem Filio tuo, percussisti  Antichristum de domo impii, id est in hoc seculo: quia in maligno mundus positus est . Et abscondita eius aperta fecisti, usque in sempiternum. Fundamenta enim siue abscondita eius sunt cogitationes, que nudantur uel in iudicio omnibus, uel hic per confessionem, usque ad collum, id est usque ad uerba et opera. uel per caput diabolus intelligitur.


21 Maledixisti sceptris eius: capiti bellatorum eius: uenientibus ut turbo ad dispergendum me.

Maledixisti: non solum sceptris, id est, regno diaboli maledixisti, uerum etiam capiti bellatorum quod percusseras, qui uenerunt ut turbo: ut uerterent populum tuum, Domine. Secundum litteram  autem intelligimus impium Nabuchodonosor, uel omnes aduersarios, qui uenerunt ut turbo ut dispergerent me, id est ut euerterent Isrel et captiuarent.


22 Exsultatio eorum: Sicut eius qui deuorat pauperem in abscondito.

Exsultatio eorum: Exsultabunt pauperem deuorantes et subiectum sibi populum, et hoc quasi in abscondito facient, id est quasi tu, Deus, nescires. uenisti igitur ad prelium pro populo tuo, et quadrigas mittens in aquas  fecisti eis uiam, etc.


23 uiam fecisti in mari equis tuis: In luto aquarum multarum.

uiam fecisti. Equi sunt sancti predicatores:  quibus fecisti uiam in populis nationum, et in quorum predicatione turbate sunt aque: hoc est gentium corda. Mare enim spiritualiter mundus est: lutum, peccata et cure uane: aque multe, populi multi.


24 Audiui et conturbatus est uenter meus: A uoce contremuerunt labia mea.

Audiui et conturbatus est uenter meus: Ad comminationem, inquit propheta, tuam, toto uentre, id est animo contremisco: labiorum enim tremor designat pauorem trepide mentis. Audiui igitur uindictam tuam in peccatores  et contremisco: ne et ego reprobus inueniar.


25 Ingrediatur putredo in ossibus meis:  Et subter me scateat.

Ingrediatur putredo, id est, non solum hunc tremorem libenter patior, uerum etiam quod passus est Iob  libenter sustinebo  et omnes angustias et tribulationes hic in hac uita.


26 Ut requiescam in die tribulationis: Ut ascendam ad populum accinctum nostrum.

Ut requiescam, id est ut hic a meis munder, et eripiar peccatis, et in die tribulationis, hoc est consummationis seculi et iudicii  requiescam, atque ascendam ad consortium eorum qui in Christo precesserunt, et accinxerunt se ad pugnandum contra ereas potestates  et omnia uitia armis uirtutum undique cincti et expediti: cum illis ascendam in gaudia beatorum, et in hac uita de uirtute in uirtutem . Ficus enim non florebit, ego autem floream.


27 Ficus enim non florebit: Et non erit germen in uineis.

Ficus enim non florebit: ficus, uinea et oliua, erat synagoga Iudeorum; quoniam dulcedinem bone operationis proferebat: sed Domino ueniente, uirtutis fructum ferre neglexit. Similiter exponitur de malis Christianis iste et sequentes duo uersus.


28 Mentietur opus oliue: Et arua non afferent cibum.

Mentietur opus oliue, aliud promittentis et aliud  facientis, dicentis ad Moysen: Omnia quecunque dixerit Dominus faciemus : et nolentis in eum credere qui a Moyse predicatus est . Arua quoque, id est agri, id est Iudea, que olim in montibus sanctis, nunc in plano sita, depressionis exsiccata peccatis, non fert cibum, nec pecori, id est simplicibus, nec armentis, id est prelatis; et ideo abscindetur.


29 Abscindetur de ouili pecus: Et non erit armentum in presepibus.

Abscindetur de ouili: Apud Iudeos sunt presepia litterarum celestium, sed quia pabulum celestis intellectus in his non sapiunt, qui iugum Euangelii baiulent absunt. Armentum enim quasi aramentum dicitur, quia aratri iugo terram aret; uel ab armis  cornuum dicitur armentum, et prelatum uel quemlibet Christi iugum ferentem significat.


30 Ego autem in Domino gaudebo: Et exsultabo in Deo Iesu meo.

Ego autem in Domino, id est non in mea iustitia, sed in fide diuine protectionis gaudebo. Illi enim hec patientur, ego autem gaudebo : ego compassus hic Iesu meo, gaudebo alibi cum eo: illi hic in profanis gauisi, alibi patientur eternaliter. Ego autem hic tribulatus pro Iesu meo, post hanc uitam in re, sicut nunc in spe gaudebo et exsultabo in Deo Iesu meo. Exsultent alii in idolis suis, alii in diuitiis, in honoribus, alii et libidine, ego exsultabo in redemptione mea, in Saluatore et Iesu  meo.


31 Dominus Deus fortitudo mea: Et ponet pedes meos quasi ceruorum.

Deus Dominus fortitudo: in illo quippe me uirtutem facere confido. Et sicut cerui spinosa transeunt, ita ego pericula delictorum Domini auxilio transcendam omnia.


32 Et super excelsa mea deducet me uictor: In psalmis canentem.

Et super excelsa, id est omnem mundanam sublimitatem contemplatione celestium transcendere facit me, uictoriam eius atque triumphum canentem.



CANTICUM MOYSI. DEUTERONOMII CAPITULO XXXII.


1 Audite celi que loquar: Audiat terra uerba oris mei.

Audite, celi. Maxima elementa in testimonium uocat, ut intentum faciat auditorem, et significet se de magnis locuturum.


2 Concrescat in pluuia doctrina mea: Fluat ut ros eloquium meum.

Concrescat in pluuia doctrina mea, etc., sicut innumerabiles sunt pluuiarum gutte et roris, sic in hoc carmine de inscrutabilibus iudiciis Dei disputabo. uel sicut pluuia et ros terram faciunt fructificare, sic doctrina mea in uobis uirtutum reuiuiscere fructus faciat.


3 Quasi imber super herbam: et quasi stille super gramina: Quia nomen Domini inuocabo.

Quasi imber iste uersus superius sensum habet, quia nomen Domini inuocabo, id est de Domino mihi sermo est.


4 Date magnificentiam Deo nostro: Dei perfecta sunt opera: Et omnes uie eius iudicia.

Date magnificentiam, id est digne eum honorate fide et operibus. Dei perfecta sunt opera, quia summe perfectus est. Et omnes uie eius, id est opera eius iudicia, id est cum discretione rationis, id est prouidentissima ratione et discretione disposita et facta.


5 Deus fidelis et absque ulla iniquitate iustus et rectus: Peccauerunt ei non filii eius in sordibus.

Deus fidelis in omnibus promissis; in iudiciis iustus et rectus. Non filii, quia degenerauerant a uero patre, sequentes idola; sic et nunc qui peccata sequuntur, quasi degeneres sunt quod patrem bonum non imitantur.


6 Generatio praua atque peruersa: Heccine reddis Domino, popule stulte et insipiens.

Generatio praua et peruersa est, scilicet sensu et opere. Heccine reddis, id est hec ne, scilicet mala tua, uel nonne hec? Stultus dicitur et insipiens, quia beneficiis Domini ingratus existit et exstitit, uel praua  affectu, uel peruersa intellectu. Populus stultus, putans utile quod est nociuum; et insipiens, non intelligens ei esse utile quod est utile.


7 Nunquid non ipse est pater tuus: Qui possedit et fecit et creauit te?

Nunquid non ipse est pater tuus? omnes enim homines Deum Patrem habent naturaliter, quia Deus generare aliquid dicitur, cum nouiter uel de nouo producit, unde dicitur. Iste sunt generationes celi et terre : non quod ea genuerit ex sua substantia, sed quod noua produxerit. Qui possedit et fecit et creauit te, e contrario legendum est, scilicet ita, ut quod primo creauerit disponendo ut faceret, fecerit formando. In quo enim possideret nisi prius crearet?


8 Memento dierum antiquorum: Cogita generationes singulas.

Memento dierum, memento quomodo electus sis in patriarchis, et cogita quomodo Abraham, Isaac et Iacob, et plurimos alios elegerit.


9 Interroga patrem tuum et annuntiabit tibi: Maiores tuos et dicent tibi.

Interroga patrem, interroga spiritualem doctorem et eos qui maiores sunt scientia.


10 Quando diuidebat Altissimus gentes: Quando separabat filios Adam.

Quando diuidebat, scilicet in constructione turris Babylonice, quando per diuisionem linguarum diuisit gentes ; uel diuisione  maris Rubri, quando diuisit eos ab Aegyptiis .


11 Constituit terminos populorum: Iuxta numerum filiorum Isrel.

Constituit, hyperbolice loquitur, quia tot, dicit, constituit terminos populorum, id est, singulas gentes, quot erant singule persone in populo Isrel. uel dicit tot esse singulas gentes constitutas, quot homines ingressi sunt de populo Isrel in Aegyptum, id est septuaginta . Quod autem alia translatio dicit, statuit terminos gentium iuxta numerum angelorum Dei, sic intelligitur, quod sicut unicuique hominum custodem angelum legimus deputatum : sic et angelos principes gentium credamus constitutos. Nam in Daniele legimus Michelem principem  populo, et angelum Persarum uel Grecorum .


12 Pars autem Domini populus eius: Iacob funiculus hereditatis eius.

Pars autem Domini, quam elegit de omnibus istis populis et nationibus, et mirabilia sua ostendit, et singularia beneficia exhibuit, fuit populus eius, scilicet Iudeorum. Hec dicit ut ualidius eis beneficia Dei commendaret, quod tanta de multitudine gentium, sibi eos elegisset, qui de Iacob stirpe descenderant, ut essent funiculus hereditatis eius, id est, quasi hereditaria possessio eius.


13 Inuenit eum in terra deserta. In loco horroris et uaste solitudinis.

Inuenit eum in terra deserta, id est, in monte  Sina, ubi illum legibus suis constrinxit . In loco horroris et uaste solitudinis, id est Arabie, que circa desertum est.


14 Circumduxit eum et docuit Et custodiuit quasi pupillam oculi sui.

Circumduxit, id est, per uiam montis Seir duxit eum . Et docuit, scilicet patientiam uel leges eius. Et sicut pupillam oculi, ita diligenti cura seruauit eum. Pupilla enim omnibus membris cautius custoditur.


15 Sicut aquila prouocans ad uolandum pullos suos: Et super eos uolitans.

Sicut aquila prouocans ad uolandum pullos suos, et reliqua. Ferunt physici aquilam pullos contra solem ponere, et quem uiderit aciem in radio solis  fortiter figere, illum nutrit; quem uero torpentem uiderit, dimittit: sic et Dominus docet nos semper oculo intelligentie solem diuine maiestatis intendere. Que etiam super eos uolitans prouocat pullos ad uolandum: ita diuina pietas uult nos proficere de uirtute in uirtutem.


16 Expandit alas suas et assumpsit eum: Atque portauit in humeris suis.

Expandit alas. Que etiam aquila, Deus, scilicet, bene lassescentes in se subleuat, quia ubi nos minus sufficiamus, diuinum speramus auxilium. Ipse enim portat nos, sicut aquila dicitur portare pullos suos in humeris, ut si sagittetur ad eam, ipsa antequam pulli excipiat sagittas; ita Christus pro nobis uulneratus  est, et humeris sue protectionis nos defendit et Iudeos olim ita portauit. Aptat autem se ita Dominus infirmis, ut intelligamus eius pro nobis compassionem, qui etiam in Euangelio galline se assimulauit .


17 Dominus solus dux eius fuit: Et non erat cum eo Deus alienus.

Dominus solus: quia solum eius uirtutis erat, sic glorifice populum suum educere, quod nullus aliorum deorum facere ualuit.


18 Constituit eum super excelsam terram: Ut comederet fructus agrorum.

Constituit, terra enim repromissionis uertex mundi esse dicitur, unde et Hierusalem umbilicus terre esse uidetur. Ferunt autem sapientes mundi, terram  globo similem, undique conuexam, nostra autem terra, id est, Ecclesia, omnibus mundi uirtutibus excelsior est.


19 Ut sugeret mel de petra: Et oleum de saxo durissimo.

Ut sugeret, propter affluentiam omnium bonorum dicitur, quia quamuis rupibus aspera, terra melle et oleo abundabat. Ceterum de petra melle, id est, de Christo dulcedo doctrine ante passionem fidelibus in ista terra ministrata est. Oleum autem de saxo durissimo, id est, post resurrectionem, quando iam immortalis effectus est. Oleum Spiritus sancti Christus effudit in eadem terra.


20 Butyrum de armento, et tac de ouibus: Cum adipe agnorum et arietum filiorum Basan.

 Butyrum et lac: abundantiam rerum demonstrat, nam et terra Basan fertilissima ad alendos greges erat; unde Rubenitis et Gadditis, qui plurima pecora habebant, illa terra tradita est . Nobis autem butyrum de armento, id est, fortis doctrina nobis de patriarchis et prophetis ministratur. Et lac de ouibus, lenior doctrina simplicium, cum adipe agnorum, et arietum, id est, per exempla magistrorum et subditorum desiderium spiritale, quod in adipe signatur, prestatur. Basan interpretatur pinguedo, quia sancti pinguedinem caritatis ostendunt.


21 Et hircos cum medulla tritici: Et sanguinem uue biberet meracissimum.

Et hircos, per hircos penitentiarum exempla intelligimus;  sancti enim sic uiuunt in mundo, quasi semper peccata defleant. Qualis est eremitarum et uerorum monachorum uita. Medulla tritici et sanguis uue: corpus et sanguinem Christi significat, meracissimum, id est, purissimum.


22 Incrassatus est dilectus et recalcitrauit: Incrassatus, impinguatus, dilatatus, Dereliquit Deum factorem suum: Et recessit a Deo salutari suo.

Incrassatus est dilectus, propter rerum omnium abundantiam: et recalcitrauit, sequendo deos alienos; dilatatus, scilicet in generationis propagine. uel incrassatus deliciis, impinguatus diuitiis, dilatatus honoribus et potentia; et ideo dereliquit  Deum, quasi eius auxilio non indigeret amplius.


24 Prouocauerunt eum in diis alienis: Et in abominationibus ad iracundiam concitauerunt.

Prouocauerunt eum, id est ad iracundiam et uindictam talibus ausis irritauerunt. Ille quoque qui post baptismum ad idololatriam conuertitur, uel uitiis uel malignis spiritibus sese mancipat, Domini uindictam in se incitat.


25 Immolauerunt demoniis et non Deo: Diis quos ignorabant.

Immolauerunt, hoc manifestum est.


26 Noui recentesque uenerunt: Quos non coluerunt patres eorum.

Noui recentesque, id est, quia stabiles non erant  in cultura Dei, quam a patribus didicerant, nouiter accedebant ad deos colendos, quos non coluerunt patres eorum.


27. Deum qui te genuit dereliquisti: Et oblitus es Domini creatoris tui.

Deum qui te genuit, id est qui te formauit ut esses. Sed et nos aliter generat per baptismum in remissionem peccatorum.


28 uidit Dominus et ad iracundiam concitatus est: Quia prouocauerunt eum filii sui et filie.

uidit Dominus quem nichil latere potest, et corripuit eos propter peccatum: quia eum prouocauerunt in cultura deorum, quos adoptauerat in filios et in filias.


29 Et ait. Abscondam faciem meam ab eis: Et considerabo nouissima eorum. Generatio enim peruersa est: Et infideles filii.

Et ait, abscondam (hoc est subtraham auxilium, et considerabo nouissima eorum: id est ad qualem finem perueniant.


31 Ipsi me prouocauerunt in eo qui non erat Deus: Et irritauerunt in uanitatibus suis.

Ipsi me prouocauerunt: Sicut enim illi me unum, in multis diis prouocauerunt: ita et ego assumam multas gentes, et hanc respuam.


32 Et ego prouocabo eos in eo qui non est populus: Et in gente stulta irritabo illos.

 Et ego eos prouocabo, in eo qui non est populus: per quem populum significat omnes gentes: que ad comparationem Isrel: quasi non essent, reputabantur: uel quia gentes idola colentes, non dicebantur Dei populus.


33 Ignis succensus est in furore meo: Et ardebit usque ad inferni nouissima.

Ignis succensus est: uindicta mea in hoc tempore incipiet, et ardebit usque ad inferni nouissima, id est usque ad eternam damnationem. Malos enim et impios Dominus nonnunquam hic incipit flagellare, ut de temporali pena ad eternam transeant . Sic in Herode et Antiocho factum legimus .


34 Deuorabitque terram cum germine suo: Et montium fundamenta comburet.

Deuorabitque terram, id est peccatores cum operibus suis deuorabit: et montium, id est superborum, cogitationes et confidentiam destruet.


35 Congregabo super eos mala: Et sagittas meas complebo in eis.

Congregabo: Mala sunt pene, que sufferentibus male uidentur, sed iuste apud inferentem. Et sagittas: id est uindictas exercebo.


36 Consumentur fame: Et deuorabunt eos aues morsu amarissimo.

Consumentur: quod illis factum legimus, quorum cadauera uolucres et bestie comederunt, quos fames ac gladius consumpserunt. Consumuntur etiam nunc  peccatores, fame uerbi Dei: et deuorantur ab auibus, id est a malignis spiritibus lacerantur.


37 Dentes bestiarum immittam in eos: Cum furore trahentium super terram atque serpentium.

Dentes bestiarum: seuitia diaboli immittetur eis, qui eos in furore Dei trahat super terram, id est in mundanis desideriis subruat.


38 Foris uastabit eos gladius: Et intus pauor.

Foris uastabit eos; quia penas sustinentes, conscientia propria torquentur : unde dicitur: Ignis eorum non exstinguetur, et uermis eorum non morietur .


39 Iuuenem simul ac uirginem: Lactentem cum homine sene.

Iuuenem simul, id est nulli uindicando parcet etati. Allegorice autem in iuuene, libidinosum; in uirgine, a bonis operibus sterilem; in lactente, hebetem; in sene, inutilem diu per pigritiam accipere possumus: quos omnes uindicta Dei consumet.


40 Et dixi: Ubinam sunt Cessare faciam ex hominibus memoriam eorum.

Et dixi, ubinam? Non per ignorantiam interrogans, sed alios discere faciam. Cessare faciam ex hominibus eorum memoriam, scilicet tunc cum Iudei in terra repromissionis non apparent: uel cum iniqui de communione sanctorum discernentur, et pro nichilo reputantur: cuius rei multa exempla sunt.


41 Sed propter iram inimicorum distuli: Ne forte superbirent hostes eorum. Et dicerent: Manus nostra excelsa: Et non Dominus fecit hec omnia.

Sed propter. Isti duo uersiculi sunt iungendi; ideo enim sepe priorem populum sustinuit, ne gentes circumposite, eius nomen blasphemarent: sic et nos sustinet peccatores, nec statim peccantes damnat; ne glorientur maligni spiritus in perditione nostra, et se uictoriam iactent percepisse.


43 Gens absque consilio est et sine prudentia: Utinam saperent et intelligerent ac nouissima prouiderent.

Gens absque. Gens Iudeorum et omnium impiorum  sine consilio salutis est: quia in futurum sibi preuidere nesciunt.


44 Quomodo persequebatur unus mille: Et duo fugarent decem millia? Nonne ideo quia Deus suus uendidit eos: Et Dominus conclusit illos?

Quomodo persequebatur. Non potuisset fieri, ut unus hostium mille Iudeorum persequeretur: nisi Dominus suus uendidisset eos, id est a se proiecisset, et exosos haberet, et concluderet eos in manus inimicorum.


46 Non enim est Deus noster ut dii eorum: Et inimici nostri sunt iudices.

Non enim est Deus noster. Dominus enim Deus  noster uerax et iustus; idola autem gentium, falsa et inutilia. Et inimici nostri sunt iudices, id est approbatores. Omnes enim gentes  unius Dei potentia mundum regi confitentur.


47 De uinea Sodomorum uinum eorum: Et de suburbanis Gomorrhe.

De uinea Sodomorum. Sepe in Scripturis synagoga uel Hierusalem, Sodome comparatur ; quia sicut illi male abusi sunt donis Dei, sic et isti beneficiis Dei semper ingrati exstiterunt. Peccatum primo est in corde per consensum, secundo in interiori machinatione ad opus perpetrandum, tertio in actu exteriori perpetrato: primum hic uinea, secundum uua, tertium uinum dicitur.


48 Uua eorum uua fellis:  Et botrus amarissimus.

Uua eorum: uinea  conuersa in amaritudinem  et pendenti in cruce acetum felle mistum porrexerunt , et botrum malitie sue protulerunt amarissimum.


49 Fel draconum uinum eorum: Et uenenum aspidum insanabile.

Fel draconum: sicut fel dracones, et aspides uenena occultat; ita conscientia eorum plena est malitia.


50 Nonne hec condita sunt apud me: Et signata in thesauris meis:

Nonne hec condita sunt, id est hec sunt reseruata apud me, nec obliuioni tradita: hec, scilicet peccata  uestra, non enim quia uindicare distuli oblitus sum, sed recondita sunt usque in diem ultionis.


51 Mea est ultio et ego retribuam eis in tempore: Ut labatur pes eorum.

Mea est ultio, id est, retribuam illis in tempore uindicte que merentur. Ut labatur pes eorum, id est qui uidebantur stare, pereant.


52 Iuxta est dies perditionis Et adesse festinant tempora.

Iuxta est dies perditionis, scilicet quia certum est: uel quia quamuis millia multa annorum hic habeat, ad comparationem tamen eternitatis modicum est, appropinquant igitur ultionis dies, et quando non putamus adsunt .


53 Iudicabit Dominus populum suum: Et in seruis suis miserebitur.

Iudicabit Dominus, id est discernet sanctos suos ab impiis. Nam iudicium in discretione uel damnatione accipi potest. Et in seruis suis miserebitur, id est misericordiam ostendet in die ultionis: qui enim ei fideliter seruierunt, non ex operibus sed gratia et misericordia recipient eterna premia, quid enim habes quod non accepisti? 


54 uidebit quod infirmata sit manus: et clausi quoque defecerunt: Residuique consumpti sunt.

uidebit quod infirmata sit manus, id est uideri faciet, quod opera malorum infirma fuerint. Et clausi quoque defecerunt: id est quod ab inimicis  capti, propriis uiribus defecerunt. Residui, id est quia ab hac uita exeuntes, non habent postea aliquid faciendi facultatem.


55 Et dicent: Ubi sunt dii eorum: In quibus habebant fiduciam?

Et dicent, aduersarii eorum qui eos captiuarunt: et demones malis Christianis (quorum Deus uenter et honor et diuitie erat  dicent post mortem et in morte, Ubi, etc.: uel etiam iusti et boni uindictam et Dei iram uidentes dicent, Ubi, etc.


56 De quorum uictimis comedebant adipes: Et bibebant uinum libaminum.

De quorum uictimis: in his uerbis omnes uanitates, quas sequuntur homines comprehendit idololatrie uel peccatorum: exprobrantur enim malis uana,  in quibus uiuebant.


57 Surgant et opitulentur uobis: Et in necessitate uos protegant

ueniant idola, que colebatis, et eruant uos.


58 uidete quod ego sim solus: Et non sit alius Deus preter me.

uidete, id est intelligite, quod ego sum solus Deus.


59 Ego occidam et ego uiuere faciam: percutiam et ego sanabo: Et non est qui de manu mea possit eruere.

Ego occidam: duobus modis occidit, et duobus modis uiuificat: quia alios in infernum damnat et ad uitam alios eternam subleuat. Aliter occidit ueterem hominem, ut uiuificet nouum. Et non est qui de manu mea possit eruere, id est qui potentie mee  possit resistere.


60 Leuabo ad celum manum meam: Et dicam: uiuo ego in eternum.

Leuabo ad celum, id est ostendam eternitatem potentie mee.


61 Si acuero ut fulgur gladium meum: Et arripuerit iudicium manus mea.

Si acuero ut fulgur: id est dum uelociter uenerit iudicium meum. Et arripuerit iudicium manus mea, id est ceperit iudicare potentia mea.


62 Reddam ultionem hostibus meis: Et his qui oderunt me retribuam.

Reddam ultionem: hoc est, in peccatores reddam ultionem.


63 Inebriabo sagittas meas sanguine. Et gladius meus deuorabit carnes.

Inebriabo sagittas, id est in peccatoribus ostendam uindictas meas, et gladius meus deuorabit carnes, id est carnales iudicium meum consumet.


64 De cruore occisorum: Et de captiuitate nudati inimicorum capitis.

De cruore occisorum: subauditur, inebriabo sagittas meas, id est in perditione damnatorum. Et de captiuitate nudati inimicorum capitis: secundum litteram captiuitati tondebantur et uendebantur , spiritualiter autem antichristus, impiorum caput, per Christi potentiam destruetur uindicantis. Aliter exercet Dominus uindictam de captiuitate inimicorum capitis, cum arrogantiam  mentis malorum, et malitiam destruxerit.


65 Laudate gentes populum eius: Quia sanguinem seruorum suorum ulciscetur.

Laudate gentes populum eius, id est sanctos eius: quia sanguinem martyrum suorum ulciscetur.


66 Et uindictam retribuet in hostes eorum: Et propitius erit terre populi sui.

Et uindictam retribuet in hostes eorum. scilicet in hereticos atque infideles et persecutores. Atque propitius erit terre populi sui: id est Ecclesie, cum misericordiam suam illi ostendit.



HYMNUS TRIUM PUERORUM. DANIELIS CAPITULO III.


Benedicite omnia opera Domini Domino, etc.

 Generali laudatione premissa, quod omnis creatura debeat laudare Deum , in consequentibus per partes singula cohortatur : angelos, et celos, aquas et uirtutes, solem et lunam, imbrem et rorem, spiritum, ignem et estum, frigus et estatem, et cetera, que longum est texere, ita ut fontes quoque et maria et cetum, uolucres bestiasque et pecora ad laudem Domini prouocat et filios hominum. Et post omne hominum genus Isrelem, et de ipso Isrele sacerdotes et seruos Domini, spiritus animasque iustorum, sanctos et humiles corde, et ad extremum Ananiam, Azariam et Miselem, qui potenti beneficio ad laudem Domini prouocantur. Omnis autem creatura non uoce, sed opere laudat Dominum; quia ex  creaturis Creator frequenter intelligitur et singulis operibus atque effectibus Dei magnificentia demonstratur. 



CANTICUM ZACHARIAE. LUCAE CAPITULO I.


1 Benedictus Dominus Deus Isrel: Quia uisitauit et fecit redemptionem plebis sue.

Benedictus: duo enim dicit, uisitare et redimere. uisitare namque infirmorum, redimere uero captiuorum est: que duo humano generi congruunt, quoniam genus humanum infirmum erat peccatis, captiuum quoque fraude diabolica detinebatur. ueniens uero Dominus infirmum uisitauit, quia a peccatis  liberauit: et captiuum redemit, quia a potestate diabolica abstraxit, et redimendo fecit eum suum. B. Notandum uero circa istum uersum est, quod beatus Zacarias prophetico more quod adhuc in spiritu futurum et proxime faciendum preuiderat narrat quasi factum, dicens, quia uisitauit, id est incarnatus est.


2 Et erexit cornu salutis nobis In domo Dauid pueri sui.

B Et erexit cornu salutis: firmam celsitudinem salutis dicit. Omnia enim ossa, carne inuoluta sunt, cornu autem excedit carnem: et ideo cornu salutis regnum Saluatoris Christi uocatur: quo uocabulo spiritalis, et que carnis gaudia superet, altitudo nuntiatur: et quo regno mundus et carnis gaudia  superantur.


3 Sicut locutus est per os sanctorum: Qui a seculo sunt prophetarum eius.

Sicut locutus est. A seculo, inquit, propterea quod tota ueteris instrumenti Scriptura, prophetia de Christo precessit, non soli enim Ieremias et Isaias ceterique prophete de eius aduentu manifeste locuti sunt: uerum ipse pater Adam, Abel et Enoch, eius dispensationi testimonium reddunt.


4 Salutem ex inimicis nostris: Et de manu omnium qui oderunt nos.

Salutem: iungendum est superiori uersiculo. Erexit nobis, scilicet salutem ex inimicis nostris. Omnes autem qui oderunt nos: uel homines peruersos, uel immundos spiritus significat.


5 Ad faciendam misericordiam cum patribus nostris: Et memorari testamenti sui sancti.

Ad faciendam misericordiam: dixerat enim, Dominum iuxta eloquia prophetarum in domo Dauid nasciturum: et ita misericordiam factam cum eis, cum impletum esset promissum.


6 Iusiurandum quod iurauit ad Abraham patrem nostrum: Daturum se nobis:

Iusiurandum: dicit eumdem Christum, iuxta iusiurandum quod Deus iurauit, nos esse liberaturum, ad explendum testamentum quod Abrahe disposuit. Quia uidelicet his precipue patriarchis de suo semine, uel congregatio gentium, uel incarnatio est  repromissa.


7 Ut sine timore de manu inimicorum nostrorum liberati: Seruiamus illi.

Ut sine timore: nam qui uel ante mortem a Domini seruitio discedit, uel coram hominibus tantum et non coram Deo sanctus perdurare contendit: necdum de manu spiritalium inimicorum perfecte liberatus Domino seruit , sed exemplo Samaritanorum diis gentium pariter et Domino seruire conatur.


8 In sanctitate et iustitia coram ipso: Omnibus diebus nostris.

In sanctitate: aperte et breuiter quomodo sit Domino  seruiendum designat, uidelicet in sanctitate et iustitia, et coram ipso et omnibus diebus nostris.


9 Et tu, puer, propheta Altissimi uocaberis. Preibis enim ante faciem Domini parare uias eius:

Et tu puer. Pulchre cum de Domino loqueretur, ad prophetam repente sua uerba conuertit: ut hoc quoque beneficium esse Domini designaret. A Sed quomodo alloqui puerum poterat, cum eum uel audire uel intelligere non potuerit? sed poterat eum intelligere, quia Spiritu sancto plenus erat: si enim adhuc utero matris clausus aduentum Domini cognouit, iam natus intelligere ualebat.


10 Ad dandam scientiam salutis plebi eius: In remissionem peccatorum eorum.

 Ad dandam scientiam cum dandam commemorat, ne carnalem temporalemque promitti salutem putares, in remissionem inquit peccatorum eorum.


11 Per uiscera misericordie Dei nostri: In quibus uisitauit nos oriens ex alto.

Per uiscera: uiscera non solum uitalia dicuntur interioris corporis, uerum etiam omne quod corio et pelle tegitur: et per uiscera, occulta eius miseratio designatur. In quibus, scilicet occultis miserationibus uisitauit nos oriens ex alto. Qui ideo recte oriens uocatur: quod nobis ortum uere lucis aperiens, filios noctis et tenebrarum, lucis effecit filios .


12 Illuminare his qui in tenebris et in umbra mortis sedent:  Ad dirigendos pedes nostros in uiam pacis.

Illuminare: Domini illuminare, est his qui in peccatis et ignorantie cecitate uixerint, agnitionis amorisque sui radios infigere. Pedes autem nostri in uiam pacis diriguntur: cum actionum nostrarum iter per omnia cum Redemptoris illuminatorisque nostri gratia concordat.



CANTICUM SANCTAE MARIAE AD uESPERAM. LUCAE CAPITULO I.


Magnificat anima mea. Dominum.

Magnificat anima mea: tanto inquit me Dominus tanquam inaudito munere sublimauit, quod nullo lingue officio explicari, sed intimo pectoris affectu uix ualeat comprehendi: Et ideo totas anime uires in  agendis gratiarum laudibus offero.


2 Et exsultauit spiritus meus. In Deo salutari meo.

Et exsultauit spiritus meus: quia et eiusdem Iesu, id est salutaris eterna diuinitate spiritus meus letatur: eius mea caro temporali conceptione fecundatur. Cui simile est Psalmiste. Anima autem mea exsultabit in Domino et delectabitur super salutari suo .


3 Quia respexit humilitatem ancille sue. Ecce enim ex hoc beatam me dicent omnes generationes.

Quia respexit. Cuius humilitas respicitur, recte beata omnibus cognominanda gratulatur. Decebat  enim ut sicut per superbiam prime parentis nostre Eue mors intrauit in mundum: ita denuo per humilitatem Marie uite introitus panderetur.


4 Quia fecit mihi magna qui potens est. Et sanctum nomen eius.

Quia fecit: sola quippe illa anima: cui Dominus magna facere dignatur, dignis eum preconiis magnificare potest. Sanctum autem nomen eius uocatur, quod singularis culmine potentie transcendit omnem creaturam, atque ab uniuersis que fecit longe segregatur.


5 Et misericordia eius a progenie in progenies. Timentibus eum.

Et misericordia: quasi diceret sicut supra me timentem uenit misericordia eius, ita et supra omnes  timentes. A specialibus enim se donis, ad generalia Dei iudicia conuertens, totius humani generis statum describit: et quid superbi, quid humiles mereantur, quid filii Abrahe per liberum arbitrium, quid filii Dei sint per gratiam, alternis uersibus explicat. Non ergo, inquit, soli mihi fecit magna qui potens est: sed et in omni gente et progenie, qui timet Deum et operatur iustitiam, acceptus est illi .


6 Fecit potentiam in brachio suo. Dispersit superbos mente cordis sui.

Fecit potentiam: nunc de Deo Patre loquitur, qui fecit potentiam in brachio suo, id est in ipso suo Filio, sicut enim tuum brachium est per quod operaris, sic Dei brachium dictum est eius uerbum, quia per uerbum operatus est mundum. B uel brachium  suum, potestas et ditio eius uirtutis dicitur: quia non alieno ad operandum auxilio indiget.


7 Deposuit potentes de sede. Et exaltauit humiles.

Deposuit: potentes enim appellantur elati, sicut Iudei: qui depositi sunt de sede regni, seu intelligentia sanctarum Scripturarum. B Eosdemque potentes, quos ante superbos dixerat, appellat, potentes igitur, non quia uere sint potentes, dicuntur: sed quia confidentes in uirtute sua, conditoris sui auxilium querere detrectant. Illi autem uere potentes sunt, qui cum Apostolo dicere possunt: Omnia possum in eo qui me confortat Iesu Christo .


8 Esurientes impleuit bonis.  Et diuites dimisit inanes.

B Esurientes celestia, implentur hic uirtutibus celestibus, et post mortem eterna beatitudine: et qui terrenis diuitiis uel honoribus gloriantur, quibus refertos se norunt, uacui relinquuntur uirtutibus, et post hanc uitam eterna laborabunt inopia.


9 Suscepit Isrel puerum suum. Recordatus misericordie sue.

Suscepit Isrel: Isrel, id est omnis uidens per fidem Deum, suscipitur a Deo; dum puer, id est humilis et obediens fuerit. Suscepit igitur Deus Isrel puerum suum, quando carnem ex Isrel sursum cepit, et eleuauit usque ad unionem uerbi: suscepit dum sibi in utero Marie uirginis in persona  uniuit. Et hoc non meritis nostris aut ipsius Isrel pueri sui, sed misericordia sua indicibili, cuius recordatus est.


10 Sicut locutus est ad patres nostros. Abraham et semini eius in secula.

Sicut locutus est ad patres nostros: hoc enim ad patres et prophetas loquebatur, quod facturus esset hanc misericordiam Abrahe et semini eius, id est omni fidem suam imitanti.



CANTICUM SIMEONIS. LUCAE CAPITULO I.


1 Nunc dimittis seruum tuum, Domine. Secundum uerbum tuum in pace.

Nunc dimittis: uides non solum Noui, sed et ueteris Testamenti iustos, spe future uite desiderium  habuisse dissoluendi a corpore: imo pacis uiam deputasse, sarcinam deponere terrestrem, utputa qui se in sinu Abrahe requiem non dubitarent habituros esse perpetuam.


2 Quia uiderunt oculi mei. Salutare tuum.

Quia uiderunt: Beati oculi qui uident  que Simeon uidit. Beati qui non uiderunt et crediderunt .


3 Quod parasti. Ante faciem omnium populorum.

Quod parasti. Illud inquit ipsum quod postmodum omnibus gentibus et populis et linguis mente ac fide conspiciendum parasti, et spe ac dilectione querendum preuidisti, ipse diu desideratum, nunc et carnis et cordis oculis tuum salutare contemplor.


4 Lumen ad reuelationem gentium. Et gloriam plebis tue Isrel.

Lumen, lumen quidem utrique populo, salutare Dei, id est Christus a Deo paratus est. Qui tamen  gloria magis dicitur Isrel, cui diu speratur , et ex quo pronuntiatus aduenit. Gentium uero reuelatio, quas uisitare et illustrare pariter dignatus est.





SANCTI BRUNONIS EPISCOPI HERBIPOLENSIS. COMMENTARIUS IN ORATIONEM DOMINICAM, SYMBOLUM APOSTOLORUM ET FIDEM ATHANASII.



ORATIO DOMINICA. MATTHAEI CAPITULO uI ET LUCAE XI.


1 Pater noster qui es in celis.

Discipulus. In oratione Dominica quot petitiones habentur? Magister. Septem. D. Que est prima? M. Sanctificetur nomen tuum. D. Hoc quod in capite est, Pater noster qui es in celis, quomodo intelligitur? M. Ibi enim inuocatio diuinitatis est, dum Patrem nos habere profitemur Deum: quia omnes fratres sumus, et Deum Patrem habemus in celis 


2 Sanctificetur nomen tuum.

D. In prima petitione quam dixisti, quid intelligendum est? M. A Christo enim Christianus deriuatur, et ideo dum Christiani uocamur, Christi nomen  tenemus, et supplicamus, ut opera Christi facere ualeamus, et nomen suum per opera bona nostra in nobis sanctificetur.


3 Adueniat regnum tuum.

D. Que secunda petitio? M. Adueniat regnum tuum. D. Quid ibi intelligendum est? M. Oramus  enim, ut Christus regnet in nobis, et non diabolus, id est Ecclesia Christi semper crescat, in qua regnat Deus: et dies iudicii adueniat, quia tunc diabolus regnare in mundo desistit, et Christus cum sanctis suis in eternum regnabit .


4 Fiat uoluntas tua sicut in celo et in terra.

D Que est tertia? M. Fiat uoluntas tua sicut in celo et in terra. D. Quomodo est intelligenda? M. Sicut angeli in celo tue obediunt uoluntati, ita et iusti in terra faciant: et sicut in sanctis, ita et in peccatoribus tua uoluntas impleatur.


5 Panem nostrum quotidianum da nobis hodie:

D Que est quarta? M. Panem nostrum quotidianum da nobis hodie. D. Quid in ea intelligitur? M. Hoc loco panis pro omnibus cibis accipitur, de  quibus uiuere debeamus: precamur etiam pro assumptione corporis Christi: petimus denique ut nobis seipsum tribuat qui est panis uiuus .


6 Et dimitte nobis debita nostra: Sicut et nos dimittimus debitoribus nostris.

D. Que est quinta? M. Et dimitte nobis debita  nostra, sicut et nos dimittimus debitoribus nostris. D. Quid in illa sentiendum est? M. Precamur etiam ut sic dimittat nobis peccata nostra, sicut et nos dimittimus debitoribus nostris.


7 Et ne nos inducas in tentationem.

D. Que est sexta? M. Et ne nos inducas in tentationem. D. Quomodo hoc intelligitur? M. Non petimus ut non tentemur, quia qui non est tentatus, non est probatus , sed precamur ne nos inducat in tentationem, quam sufferre non possimus , id est non sinat nos in tentatione peccare. Inducere enim dicitur Deus, cum auxilium subtrahit:

8 Sed libera nos a malo. Amen.

D. Que est septima? M. Sed libera nos a malo.  D. Quomodo est intelligendum? M. Id est a diabolo, a peccato, et ab omni malo tentamento. D. Amen quod in fine est, quomodo intelligitur uel cuius lingue dicitur? M. Amen Hebraice dicitur, quod in Latinum uersum, uere et fideliter intelligitur.



SYMBOLUM APOSTOLORUM.


1 Credo in Deum Patrem omnipotentem: Creatorem celi et terre.

D. Ista suscipio, sed quoniam, sicut nosti, omnes nos per fidem saluari credimus, rogo ut dicas mihi, quomodo fidem tuam intelligas, uel etiam in quem credas. M. Ego credo in Deum, Patrem omnipotentem, creatorem celi et terre. D. Quare dicitur omnipotens, et quare creator? M. Omnipotens dicitur,  quia omnia potest quecunque uult; creator, eo quod omnia creauit, celum et terram, mare et omnia.


2 Et in Iesum Christum Filium eius unicum: Dominum nostrum.

D. Credis in Iesum Christum? M. Omnino credo in Iesum Christum Filium eius unicum, Dominum nostrum, qui est uerus Deus et uerus homo. D. Quomodo Deus, et quomodo uerus homo? M. Deus uerus est, quia de Spiritu sancto conceptus est, homo uerus, quia ex Maria uirgine natus est.


3 Qui conceptus est de Spiritu sancto: Natus ex Maria uirgine.

D. Ecce illum natum. Quid postea factum est? M. Post sanctam enim eius natiuitatem etate et sapientia  crescens, triginta annos impleuit . In qua etiam etate a Ioanne Baptista dignatus est baptizari, et post baptismum tribus annis et dimidio docuit. Et predicauit omnia que ad uitam eternam pertinent.


4 Passus sub Pontio Pilato: Crucifixus, mortuus et sepultus.

D. Post hanc predicationem quid factum est? M. In ipsa predicatione comprehensus est a Iudeis iniquis et perfidis, a quibus propter inuidiam illorum et propter peccata nostra, multa blasphema multasque passiones sub Pontio Pilato, qui iudex erat illo tempore in Iudea, sustinuit. D. Unde dicitur Pontius? M. A loco ubi natus fuit, hoc nomen accepit.  D. Quid post hec? M. sub illo enim crucifixus est, et in eadem cruce mortuus, deinde sepultus est.


5 Descendit ad inferna: Tertia die resurrexit a mortuis.

Et manente corpore in sepulcro, anima eius ad inferna descendit. De quo inferno sanctos patriarchas, scilicet, Abraham, Isaac et Iacob et sanctos prophetas Isaiam, Ieremiam, et reliquos, et ceteros omnes quos elegit, misericorditer liberauit. Et tertia die uictor resurrexit. D. Postquam resurrexit quid fecit? M. Post nobilissimam et sanctissimam eius resurrectionem, conuersatus est quadraginta diebus et quadraginta noctibus cum discipulis suis: et manducauit cum illis, multa docens et loquens de  regno Dei .


6 Ascendit ad celos: Sedet ad dexteram Dei Patris omnipotentis.

D. Quid postea? M. Post hec uero uidentibus illis, Ascendit in celum, ubi quomodo uult et qualiter uult, sedet ad dexteram Patris omnipotentis.


7 Inde uenturus est: Iudicare uiuos et mortuos.

D. Quid post hec facturus erit? M. Finito mundi termino, cum ipso corpore, cum quo ascendit in celum, uenturus est iudicare uiuos et mortuos. D. Quid sunt uiui et quid sunt mortui? M. uiui, iusti; mortui, peccatores.


8 Credo in Spiritum sanctum. Sanctam Ecclesiam catholicam.

 D. Credis in Spiritum sanctum? M. Credo sine dubio in Spiritum sanctum. D. Quid est? M. Deus est et in Trinitate tertia persona, quia alia est persona Patris, alia Filii, alia Spiritus sancti. In qua Trinitate unum Deum omnino esse credo et confiteor. D. Credis in sanctam Ecclesiam catholicam, et sanctorum communionem? M. Credo sanctam Ecclesiam, sed non in illam credo, quia non Deus, sed conuocatio uel congregatio Christianorum et domus Dei est. D. Ecclesia qua lingua dicitur? M. Greca. D. Quid interpretatur Latine. M. conuocatio seu congregatio Christianorum, sicut superius dixi. D. Quid est catholica? M. Uniuersalis, id est per totum orbem diffusa.


Sanctorum communionem.

 Sanctorum quoque communionem, id est cum sanctis societatem et communionem me habere credo, si fidem firmiter tenuero et operibus seruauero.


9 Remissionem peccatorum.

D. Credis in remissionem peccatorum? M. Non, sed esse remissionem peccatorum credo, quia propter hoc dignatus est Dei Filius carnem assumere, ut nos qui propter peccata nostra salui esse non poteramus, eius misericordia saluaremur.


10 Carnis resurrectionem.

D. Credis in carnis resurrectionem? M. Non credo in illam; sed carnem quam in hac uita sub mortali conditione portamus, resurrecturam esse immortalem  credo, et pro consortio eius, animam rationem reddituram.


11 Et uitam eternam. Amen.

uitam eternam uero sine dubio nos consecuturos credimus: si ista que hucusque exposuimus, firmiter teneamus et operibus impleamus.



LAUDES POST NOCTURNUM. HYMNUS QUEM SANCTUS AMBROSIUS ET SANCTUS AUGUSTINUS INuICEM CONDIDERUNT  FIDES CATHOLICA SANCTI ATHANASII EPISCOPI.


1 Quicunque uult saluus esse: Ante omnia opus est ut teneat catholicam fidem.

 Hic beatus Athanasius liberum arbitrium posuit, sicut dicit in psalmo: Quis est homo qui uult uitam , et iterum in Euangelio ipsa ueritas dicit: Qui uult post me uenire . Similiter et hic. Quicunque uult saluus esse. Non dicit, uelis aut non, saluus eris, sed quicunque uult, quia Deus omnipotens nullum hominem inuitum aut coactum trahit ad fidem. Sed quicunque uult saluus eternaliter esse in corpore uel in anima, necessitas illi est ut teneat catholicam fidem. Quia ante omne opus necesse est ut fides precedat; ante omnem operationem, ante omnem inchoationem, ante omne principium unicuique opus est ut teneat catholicam fidem, dicente Apostolo: Sine fide impossibile est  placere Deo . Unde Habacuc propheta ait: Iustus autem ex fide uiuit . Catholica, Grecus sermo est, Latine interpretatur generalis siue uniuersalis; generalis, pertinet ad omnes homines; uniuersalis, quia per uniuersum orbem est diffusa. Fides credulitas est qua, scilicet ueraciter credimus, id quod nequaquam uidere ualemus. Unde Apostolus ait: Fides est sperandarum substantia rerum, argumentum non apparentium . Dicitur namque fides, eo quod fit inter Deum et homines. Istam fidem, istam credulitatem ante omnia opus est habere nobis, quia fides fundamentum est omnium uirtutum, et ideo prius edificamus fidem, que est fundamentum, et super eam ceteras uirtutes, quia sine fide nullus saluus esse potest. Dicitur  igitur fides, credulitas siue credentia. Catholica, uniuersalis dicitur, id est recta, quam uniuersa Ecclesia tenere debet. Ecclesia uera congregatio Christianorum siue conuentus populorum dicitur.


2 Quam nisi quisque integram inuiolatamque seruauerit: Absque dubio in eternum peribit.

Quam fidem quisque, id est unusquisque. Integram, id est plenam et perfectam, ut eam non scindat per heresim, neque ullo schismate corrumpat. Inuiolatam, id est eam non uiolet maledicendo atque predicando, et si eam non custodierit integram et inuiolatam, absque dubio in eterna damnatione peribit.


3 Fides autem catholica hec est: Ut unum Deum in trinitate, et trinitatem in unitate ueneremur.

Nunc manifestat quid est fides, uel qualiter unusquisque eam credere debeat. Ut unum Deum in trinitate et trinitatem in unitate ueneremur, id est debemus credere trinum et unum; unum in substantia, trinumque in personis; nec propter trinitatem debemus dimittere unitatem, nec propter unitatem debemus dimittere trinitatem. Ut ipsum quem colimus, unum ueneremur et trinum; unum propter unitatem substantie; trinum propter personarum uocabula, ueneremur, id est adoremus atque colamus.


4 Neque confundentes personas:  Neque substantiam separantes.

Confundere est commiscere, quia non debemus tantum unam personam credere, sicut Sabellius hereticus asserebat, sed tres, id est Patrem et Filium et Spiritum sanctum, nec substantiam separare: ut Arius hereticus asserebat; dicebat enim, quod sicut erant tres persone, ita fuissent tres substantie. Patrem asserebat maiorem Filio, Filium minorem Patre, Spiritum sanctum ministrum eorum dicebat. Substantia dicitur, eo quod ex semetipsa subsistit; substantia uero commune est nomen omnium rerum que sunt, celum, sol, luna, terra, arbores; homines etiam substantie dicuntur. Deus igitur substantia est, et summa substantia, et prima et omnium substantiarum causa, quia omnium rerum creator est  . Essentia igitur proprie de Deo dicitur, que semper est quod est, quia incommutabilis est .


5 Alia est enim persona Patris: Alia Filii, alia Spiritus sancti.

Hic contra Sabellium sunt persone diuise, quas asserit esse unam, quia Pater in sua persona non est Filius, sed tantum Pater; nec Filius in sua persona est Pater, sed tantum Filius, et Spiritus sanctus in sua persona non est Pater, nec Filius, sed tantum Spiritus sanctus, ex utroque procedens. Persona dicta est, eo quod per se sonat.


6 Sed Patris et Filii et Spiritus sancti una est diuinitas: Aequalis gloria, ceterna maiestas.

 Sed Patris et Filii et Spiritus sancti una est diuinitas, hoc est una substantia. Aequalis gloria, ceterna maiestas, id est cequalis, sine initio et fine, et gloria, et potestas.


7 Qualis Pater talis Filius: Talis et Spiritus sanctus:

Quia sicut Pater eternus est uel omnipotens seu inuisibilis, similiter est et Filius et Spiritus sanctus.


8 Increatus Pater, increatus Filius: Increatus Spiritus sanctus.

Increatus Pater. In, prepositio, est in hoc loco, pro non composita. Increatus Pater, id est non creatus, quia ipse est omnium Creator, et a nullo creatus.  Ipse est omnium factor, et a nullo factus. Increatus Filius, increatus et Spiritus sanctus. Increatus Filius, non creatura, sicut Arius dicebat, quia omnia simul creauit cum Patre, similiter et Spiritus sanctus.


9 Immensus Pater, immensus Filius: Immensus Spiritus sanctus.

Immensus Pater, quia eius magnitudinem uel quantitatem nullus mensurare potest, que celo est excelsior, terra profundior et latior mari : et est incircumscriptus, incorporeus, inlocabilis, ubique totus: et non est locus ubi non sit, sicut dicit in psalmo. Si ascendero in celum, tu illic es; si descendero ad infernum, ades; et si iero ad extrema maris, ibi me dextera tua tenebit . Ipse est intra omnia, et non conclusus; extra omnia,  et non exclusus. Similiter et Filius, qui attingit a fine usque ad finem fortiter , de quo scriptum est. uerbo Domini celi firmati sunt . Pari modo et Spiritus sanctus. Unde dicitur: Spiritus Domini repleuit orbem terrarum .


10 Aeternus Pater, eternus Filius: Aeternus Spiritus sanctus:

Hic eternus, pro sempiterno debemus intelligere. Aeternus dicitur Deus Pater, quia sine initio et sine fine constat, similiter et Filius et Spiritus sanctus, quia sicut nunquam non Pater, ita nunquam non Filius ac Spiritus sanctus.


11 Et tamen non tres eterni: Sed unus eternus.

Et tamen non tres eterni, sed unus eternus, scilicet  in substantia.


12 Sicut non tres increati nec tres immensi: Sed unus increatus et unus immensus.

Quia unus est Deus in sua substantia.


13 Similiter omnipotens Pater, omnipotens Filius: Omnipotens et Spiritus sanctus.

Omnipotens dicitur Pater, quia omnia potest; non a patiendo, quod non uult, sed a faciendo omnia quecunque uult, et nichil illi impossibile est. Omnipotens et Filius, quia quidquid potest Pater, potest et Filius; nichilominus et Spiritus sanctus. Ergo si omnia potest, quid est quod non potest? hoc non potest, quod non conuenit omnipotenti posse. Falli non potest, quia ueritas et sapientia est: Aegrotare  aut infirmari non potest, quia sanitas est: Mori non potest, quia immortalis est: Finiri non potest, quia infinitus et perennis est.


14 Et tamen non tres omnipotentes: Sed unus Omnipotens.

Non tres tamen omnipotentes, quia omnipotentia est in substantia, sed eorum una est substantia. Paternitas uero in relatione ad alterum est, unde et nomina Patris et Filii et Spiritus sancti relatiua sunt, quia alia ad alia referuntur, sicut uerbi gratia seruus ad dominum, dominus ad seruum, magister ad discipulum, discipulus ad magistrum, pater ad filium, filius ad patrem: quia nullus pater dicitur, nisi habeat filium cuius sit pater: et nullus, filius nisi habeat patrem cuius filius sit, quia si non habuisset  Filium, nunquam habuisset nomen Patris, similiter et Spiritus sanctus non a se, sed alicuius Spiritus est. Est et aliud uocabulum, ubi Spiritus sanctus relatiue dicitur, scilicet donum, dicitur enim donum donatoris, et donator doni. Donatorem dico esse Patrem, donum uero Spiritum sanctum, donum uero refertur ad donatorem et donator ad donum. Ecce qua ratione Spiritus sanctus relatiue dicitur.


15 Ita Deus Pater: Deus Filius: Deus et Spiritus sanctus.

Deus proprium nomen est Trinitatis, pertinens ad Patrem et Filium et Spiritum sanctum, translatum ex Greca appellatione. Nam Deus Grece theos dicitur, id est timor. Unde tractus est Deus, quod eum colentibus sit timor. Proprium uero nomen est  Patris, quia solus est Pater; et proprium nomen est Filii, quia solus Filius est a solo Patre; et proprium nomen est Spiritus sancti, quia ab utroque procedit. Deus est Pater, quia ipse est fons et origo deitatis; similiter et Filius Deus est, et hoc non a semetipso, quia non est a se, sed a solo Patre est genitus; pari modo et Spiritus sanctus, non a se est Deus, sed a Patre et Filio procedens est.


16 Et tamen non tres dii: Sed unus est Deus. Ita Dominus Pater, Dominus Filius: Dominus Spiritus sanctus. Et tamen non tres Domini: Sed unus est dominus.

Sicut scriptum est: Audi Isrel, Dominus Deus  tuus unus est . Dominus dicitur Pater a dominatione, eo quod creaturam suam regnat atque gubernet, similiter et Filius et Spiritus sanctus.


17 Quia sicut singillatim unamquamque personam: Deum et Dominum confiteri Christiana ueritate compellimur.

Quia sicut singillatim, id est sicut distincte uel separatim unamquamque personam dico Deum et Dominum, quia si me interrogaueris quid est Pater, ego respondeo, Deus et Dominus; similiter si interrogaueris, quid est Filius, ego dico, Deus et Dominus; et si dicis quid est Spiritus sanctus, ego respondeo, Deus et Dominus, et tamen in his tribus personis, non tres Deos, nec tres Dominos, sed in  tribus, sicut iam supra dictum est, unum Deum et Dominum confiteor.


18 Ita tres Deos aut Dominos dicere: Catholica religione prohibemur.

Prohibemur, id est uetamur.


19 Pater a nullo est factus, Nec creatus nec genitus.

Pater a nullo est factus quia ipse est omnium factor, nec creatus sed creator, nec genitus sed genitor, Pater enim Grece, Latine genitor dicitur.


20 Filius a Patre solo est: Non factus, nec creatus sed genitus.

Filius a Patre solo est, non factus, quia ipse est omnium factor simul cum Patre, nec creatus, quia ipse est omnium creator, sed genitus, solus a solo  Patre. Et unaqueque persona habet proprium quod non habet alia, proprium habet in persona Pater quod solus est Pater; et proprium habet in persona filius, quia solus a solo Patre genitus est. Sed et habet aliud proprium Filius, quod non habet Pater nec Spiritus sanctus, habet eternitatem cum Patre et Spiritu sancto, et habet in tempore natiuitatem de matre, quam non habet Spiritus sanctus nec Pater: quia non suscepit Pater carnem in sua persona, nec Spiritus sanctus, sed tantum Filius: ut nobis in se ostenderet duas habere naturas; unam ante omnia secula qua genitus est ex Patre, et de qua dixit Isaias: generationes eius quis enarrabit?  alteram in tempore, de qua dicit Paulus apostolus: Cum autem uenit plenitudo temporis,  misit Deus Filium suum natum ex muliere, factum sub lege . In quo complacuit plenitudinem diuinitatis habitare corporaliter . De Patre sine initio et sine fine; de matre initium habens et nullo concluditur fine.


21 Spiritus sanctus a Patre et Filio: Non factus nec creatus nec genitus sed procedens.

Proprium habet Spiritus sanctus, quia non est Pater et Filius, sed Spiritus procedens a Patre et Filio. Audis quia iste ab ambobus, Filius ab uno, Pater a nullo: ac per hoc aperte monstrantur proprietates eorum. Ideo autem Spiritus Dei sanctus uocatur: quia Patris et Filii sanctitas est; nam cum sit et Pater Spiritus, et Filius Spiritus, et Pater sanctus, et Filius sanctus, proprie tamen ipse  uocatur Spiritus sanctus.


22 Unus ergo pater non tres patres: unus Filius non tres filii: Unus Spiritus sanctus non tres Spiritus sancti.

Unus Pater, quia solus sibi unicum genuit Filium. Et unus Filius, quia singulariter ab unico Patre genitus est. Unus Spiritus sanctus, quia a Patre et Filio unicus procedit.


23 Et in hac trinitate nichil prius aut posterius: nichil maius aut minus. Sed tote tres persone, Ceterne sibi sunt et cequales.

Nihil prius aut posterius, quia nullus anterior, et nullus posterior; nullus inferior, et nullus superior; sed ceterne sibi sunt et cequales. Ideo nichil ibi uel maius uel minus.


24 Ita ut per omnia, sicut iam supradictum est, Et unitas in Trinitate et Trinitas in unitate ueneranda sit.

Debemus colere et adorare Trinitatem in unitate, et unitatem in Trinitate.


25 Qui uult ergo saluus esse: Ita de Trinitate sentiat.

Hic rogat et admonet, et unusquisque doctor memoriter eam teneat, et firmiter credat, et alios predicando doceat.


26 Sed necessarium est ad eternam salutem: Ut incarnationem quoque Domini nostri Iesu Christi fideliter credat.

Necesse est enim nobis ut, sicut superius diximus,  ita credamus. Si uero eternam salutem uolumus habere, id est cum Christo sine fine regnare, necesse est ut incarnationem Domini nostri Iesu Christi fideliter credamus. Quomodo fideliter? Non adoptiuum, sed proprium Dei Filium, sicut dixit Apostolus: Proprio Filio suo non pepercit Deus, sed pro nobis omnibus tradidit illum .


27 Est ergo fides recta ut credamus et confiteamur Quia Dominus noster iehsu Christus Dei Filius, Deus pariter et homo est.

Modo inchoat enarrare, secundum humanitatem Christi quod sit fides recta. Est enim fides recta ut humanitatem ipsam credamus in corde, et confiteamur ore, sicut dicit Apostolus: Corde creditur ad iustitiam, ore autem confessio fit ad salutem  . Deus et homo unus est uerus Dei Filius, quia secundum diuinitatem, nichil maius uel minus, quam Deus Pater; secundum humanitatem nichil minus  quam homo.


28 Deus est ex substantia Patris ante secula genitus: Et homo ex substantia matris in seculo natus.

Ex substantia Patris, id est ex equalitate nature. Ante secula genitus, id est ante omnem creaturam, sicut dicit in psalmo: Ex utero ante Luciferum genui te . Ex utero, id est ex mea substantia. Ante Luciferum, id est ante omnem creaturam. Et homo est ex substantia matris in seculo natus, id est totus homo cum corpore et anima, in omnia similis nobis absque peccato . Ex substantia  matris, id est de equalitate nature matris. In seculo natus, id est in his temporibus, non aliunde, nisi de semine mulieris sine coitu uiri carnem suscepit. Unde Salomon dicit: Sapientia edificauit sibi domum : hoc est Christus edificauit sibi carnem de beata Maria et alibi legitur: Qui factus est ex semine Dauid secundum carnem .


29 Perfectus Deus perfectus homo: Ex anima rationali et humana carne subsistens.

Perfectus dicitur, id est plenus, qui nichil indiguit, perfectus homo, qui nichil minus habuit  quam homo. Ex anima rationali, Christus ueram animam habuit, ubi sapientia crescere potuisset, sicut dicit in Euangelio: iehsu proficiebat sapientia et etate : sapientia in anima, etate  in corpore. Et humana carne subsistens: quia humus terra dicitur, de humanitate carnem assumpsit.


30 Aequalis Patri secundum diuinitatem: Minor Patre secundum humanitatem.

Aequalis: secundum illud, ego et Pater unum sumus . Minor iuxta quod dicit: Pater maior me est : et in quo homo est, minor est a diuinitate.


31 Qui licet Deus sit et homo: Non duo tamen, sed unus est Christus.

Ideo sic coniungi uoluit Dei Filius cum humana natura, ut ex his duabus substantiis fieret una persona.


32 Unus autem non conuersione diuinitatis in carnem: Sed assumptione humanitatis in Deo.

Non quod illa diuinitas, qua est Filius Dei, se conuertisset in humanitatem , sed assumendo nostram naturam, sic est unus effectus, ut non amitteret quod erat, sed assumeret quod non erat. Assumpsit enim humanitatem, et non amisit diuinitatem.


33. Unus omnino non confusione substantie: Sed unitate persone.

Non in eo naturarum commistio est: ut uel diuinitas mutaretur in naturam humanitatis: uel humanitas conuerteretur in naturam diuinitatis; sed utrique nature sua manet proprietas in perpetuum, tanta  tamen coniunctio est naturarum, ut idem qui eternaliter ex Deo Patre genitus est, homo sit uerus: et ille qui natus est, temporaliter ex uirgine, Deus sit uerus: propter suscipientem Deum, Deus uerus, Deus Dei Filius: propter susceptum hominem, homo uerus. Personam quippe Filii Dei, non ex duabus personis unitam, sed ex duabus naturis existere credimus: dicere autem duabus personis compositam, ut nefas uitamus.


34. Nam sicut anima rationalis et caro unus est homo: Ita Deus et homo unus est Christus.

Sicut enim ex carne et anima unum dicimus hominem, et unusquisque habet duos homines in se ; ita Deus et homo unus est Christus.


35 Qui passus est pro salute nostra: Descendit ad inferos: resurrexit a mortuis.

In quo passus, in quo uidebatur, in quo homo erat, in quo crucifixus, in quo mortuus, in quo sepultus, in quo resurrexit: quia diuinitas impassibilis est, sed in coniunctione persone filius Dei dicitur passus, et in uera natura filius hominis est passus. Descendit ad inferos, scilicet anima cum uerbo: quia postquam humanitas assumpta est a diuinitate, non est separata a uerbo, sed ipsa anima a corpore separata est: quia si non esset separata, corpus non potuisset mori: et iste descensus ad solam animam pertinet. Resurrexit a mortuis, ut  nobis exemplum resurrectionis ostenderet sicut propheta ait : Post duos dies suscitabit nos, et tertia die resurgemus, et in conspectu eius uiuemus.


36 Ascendit ad celos: Sedet ad dexteram Dei Patris omnipotentis.

Ascendit ad celos, scilicet ipsa humanitas que fuit passa, sicut angeli dixerunt: uiri Galilei, quid  statis aspicientes in celum, hic iehsu qui assumptus est a uobis in celum, sic ueniet quemadmodum uidistis eum euntem in celum . Quia secundum diuinitatem ad nullum potest ascendere locum, sed ubique totus est. Sedet ad dexteram Dei Patris omnipotentis dexteram autem Dei non carnalem, non corporalem , sed in hoc loco gloriam Dei conuenit accipere, ac si aperte dicat: Regnat in gloria Dei, et sedere pro regnare dicitur.


37 Inde uenturus est: Iudicare uiuos et mortuos.

uenturus est in eadem forma, in qua crucifixus, in qua mortuus, in qua sepultus est, et in qua resurrexit: non in ea tamen humilitate in qua antea fuit, sed in gloria et maiestate. Et ideo in ipsa forma:  ut uideat Herodes et Pilatus quem iudicauerunt, ut uideant Iudei quem tradiderunt, ut uideant milites quem crucifixerunt, ut uideant impii quem negauerunt. uiuos: quos eius aduentus inuenerit in corpore uiuentes. Mortuos: qui mortui erant ab initio usque in illum diem. uel aliter, uiuos, id est sanctos, mortuos, id est peccatores.


38 Ad cuius aduentum: Omnes homines resurgere habent cum corporibus suis:

In aduentu Domini unusquisque, siue iusti siue peccatores, resurgere habent cum corporibus suis.


39 Et reddituri sunt de factis propriis rationem.

Reddere autem rationem: non fabula uerborum,  sed recordatione omnium que fecit, siue bonum siue malum, et secundum hoc unusquisque recipere debet: boni bona, mali uero mala.


40 Et qui bona egerunt, ibunt in uitam eternam: Qui uero mala, in ignem eternum.

In uitam eternam: quia semper erunt boni sine fine in gloria regnaturi. In ignem eternum: quia semper erit malis sine fine pena inferni, et sine ulla miseratione cum corpore et anima, non consumendi, sed semper arsuri: et nunquam deficient in eternis penis mansuri.


41 Hec est fides catholica: Quam nisi quisque fideliter firmiterque crediderit, saluus esse non poterit.

Hec est fides catholica: sicut superius diximus,  ista est fides catholica. Per hoc hic rogat et admonet, ut unusquisque sacerdos hoc sciat et predicet. Quam, id est quam fidem, quisque, id est aliquis. Fideliter, ut de ea non dubitet. Firmiter, ut nullus a tua fide te remouere possit, nullo schismate uel heresi. Et si ita non credideris saluus esse non poteris.




ANNO DOMINI MXLuI.
GREGORIUS PAPA uI.





NOTITIA HISTORICA.


 Gregorius uI Romanus, Gratianus antea uocatus, monachus Benedictinus, Petri Leonis eximie nobilitatis uiri filius, sancte Romane Ecclesie archipresbyter, cardinalis S. Ioannis ante portam Latinam, exactis tribus sacri throni usurpatoribus, ut supra diximus, cleri ac populi Romani suffragiis acclamatus est summus pontifex ipsis Kalendis Maii anno salutis 1045.

Hic uere germanus ac legitimus pontifex a sanctissimis iisque doctissimis eius temporis uiris habitus est, nempe ab Hildebrando, postea Gregorio uII, et a Petro Damiani, aliisque his similibus uiris, simoniacorum hostibus implacabilibus. Non enim Gregorius ambitione, sed zelo pietatis  persuasit pseudopontificibus ut a sancta sede recederent: quare Romani ciues ac presertim clerus illum, tanquam Ecclesie Dei liberatorem, prestiti beneficii memores, in summum pontificem elegerunt. Et Gregorius ipse uII, in concilio  Romano, anno redemptionis nostre 1080 celebrato, agnoscit Gregorium hunc legitimum pontificem: imo et Glaber, eius plane temporis auctor , summopere Gregorium uI laudat, atque hec post Benedictum eiectum dicit: Tunc cum consensu totius Romani populi, atque ex precepto imperatoris eiectus est a sede Benedictus, et loco eius subrogatus est uir religiosissimus ac sanctitate perspicuus Gregorius, natione Romanus, cuius uidelicet bona fama, quidquid prior fedauerat, in melius reformauit. Ipse quidem Petrus Damiani, mox ut audiuit Gregorii exaltationem, et quidem canonicam, ad ipsum scribens, eidem congratulatur quod Ecclesia Dei per eius electionem sordibus expurgatis primum decorem sit consecuta. Ut proinde nullum legitimi eius ingressus sit dubium.

Sed quenam Gregorius creatus omnium consensu pontifex egerit uideamus. De ipso Guillelmus Malmesburiensis, qui paulo post floruit ac scripsit, hec  habet, etiam ab aliis cetaneis scriptoribus contestata: Erat papa Gregorius uI, antea dictus Gratianus, magne religionis et seueritatis: is ita Romani apostolatus statum per incuriam antecessorum suorum diminutum inuenit, ut, preter pauca oppida Urbi uicina, et oblationes fidelium, pene nichil haberet quo se sustentaret. Ciuitates et possessiones in longinquo posite, que ad ius Ecclesie pertinebant, a predonibus ablate; tramites publici et strata uiarum per totam Italiam a latronibus stipabantur, ut nullus peregrinus nisi cum maiori manu impune transiret: feruebant totis semitis insidiatorum examina, nec inueniebat uiator quo colludio euaderet, ita in uacuum sicut in pecuniosum furebatur; nec supplex habere gratiam, nec resistens pati poterat uiolentiam. Cessatum est ab omni prouincia Romam iter aggredi, quod mallet quilibet per domesticas ecclesias nummos suos diuidere, quam latrunculos propriis laboribus pascere. Quid in Urbe, unico olim sanctitatis habitaculo? ibi in medio  foro sicarii uagabantur, genus hom num infidum et  uersutum: si quis semitarum obseruatores aliquo transisset artificio, capitis scilicet periculo apostoli ecclesiam uidere cupiens, in sicarios incidens, nullo modo sine substantie uel salutis dispendio domum reuertebatur. Super ipsa corpora sanctorum apostolorum et martyrum, supra sacra altaria gladii nudabantur, et oblationes accedentium, uixdum apposite, de manibus abripiebantur, abrepte in comessationes et scortorum abusiones consumebantur. Tantorum malorum heu! turbo Gregorii papatum offendit. Quid igitur? Ille primo leniter, magis amore quam terrore, cum subiectis agere, delinquentes uerbis plusquam uerberibus premere: urbani a peregrinorum infestatione, a rapina suorum cessarent: alterum esse contra naturam, ut ille qui communi uesceretur ere, non communi frueretur pace; Christiano inter Christianos libere, quo liberet, progrediendum, dum omnes sint ex uno famulitio, omnes unius sanguinis coniuncti coagulo, redempti pretio; alterum contra Dei mundatum, quod precepit ut qui altari deseruiunt, de altari  uiuant: preterea domum Dei decere esse domum orationis, non speluncam latronum, non gladiatorum conuenticulum: permitterent oblationes transire in usus sacerdotum uel in expensas pauperum; prouisurum se illis paterne, quos egestas ad rapinas compelleret, ut aliquo honesto officio stipem haberent: quos cupiditas exagitabat, ipsi sibi pro Dei timore et seculi honestate modum ponerent. Inuasores ecclesiastici patrimonii mandatis et episto is inuitauit ut aut indebita redderent, aut se iure illa tenere in senatu Romano probarent; si neutrum facerent, Ecclesie membra se non esse cognoscerent, qui capiti Ecclesie, beato Petro et eius uicario insultarent.

Talia frequenter concionatus Gregorius, cum parum aut nichil apud obstinatos animos proficeret, seuerioribus remediis inueterato morbo occurrere statuit; cauterio itaque excommunicationis omnes ab Ecclesie corpore remouit, uel qui talia facerent ipsi, uel qui facientibus non contrairent, cum possent, uel  denique qui taliter agentibus conuiuio uel etiam alloquio participarent. Hec ille pro suo officio satis habebat, sed pene in perniciem uersa sedulitas: maligni illi leui admonitione perstricti, contra furere, minis auras territare, muros Urbis armis circumsonare, adeo ut pene papam interimerent. Itaque ferro abscissionis utendum iudicans, arma undecunque et equos conquisiuit, milites conscripsit, equites adornauit, ac ante omnia basilicam uaticanam preoccupans, raptores oblationum uel exstinxit, uel effugauit; inde fortunam sibi aspirare, propitio Deo, uidens, longius progreditur, tisque qui resisterent occisis, predia omnia, castella et oppida multis temporibus amissa, sed recuperata, in antiquum ius reformauit. Quo factum ut pax et publica tranquillitus, per multorum segnitiem exsulans, auctore Gregorio in patriam reuocata sit: tum securi peregrini insuetas uiarum terebant orbitas, leti per Urbem antiquis oculos pascebant miraculis, cantitantes donis factis repatriabant. Quirites interea  rapto uiuere assueti, sanguinarium uocant illum, et  indignum esse qui Deo offerret sacrificium, tot cedium conscius. Et, ut fieri amat quod morbus obloquii serpat in omnes, ipsi etiam cardinales argumenta probabant. Hec Malmesburiensis, et cum eo alii qui illo euo floruere scriptores.

Cum igitur Gregorius, zelo iustitie commotus, graues de latronibus, sicariis et uiarum grassatoribus penas sumeret, Romani, qui huius sacrilege rapine participes erant, offensi, Henricum III cognomento Nigrum, falsis querelis circumuentum, ut in Italiam aduersus Gregorium, specie exstirpande simonie, qua thronum apostolicum occupasse accusabatur, descenderet, nuntiis, litteris, precibus sollicitarunt. Res quomodo se habuerint, Leo Ostiensis, monachus Benedictinus, grauis auctor , diserte narrat his uerbis: Iam duobus annis et mensibus octo predictus archipresbyter  apostolice sedi presederat, cum Henricus imperator, Conradi filius, tot de Romana et apostolica sede perturbationibus auditis,  celitus inspiratus, anno Domini 1047, Italiam ingrediens. Romam accelerat. Qui de tanta heresi sedem apostolicam desiderans expurgare, Sutrii perstitit, et, super tanto negotio deliberaturus, uniuersale ibi episcoporum concilium fieri procurauit. Misit ergo ad omnes, et magna inibi episcoporum, abbatum ac religiosorum uirorum multitudine congregata, Romanum quoque pontificem, qui eidem concilio presideret, decenter inuitat. Quid multa? Concilio habito, synodicis canonicisque sententiis conuictus Gregorius Simoniacus, sponte sua e sede desiliens, pontificalibus se infulis exuit, et, terre prostratus usurpati, honoris indulgentiam sibi concedi humiliter petiit. Leoni consonant abbas Desiderius Cassinensis , Hermannus Contractus, et Sigebertus .

Hec uero an legitime et canonice acta, dubium. Stant undique patroni: Henrico Cesari, homini laico, nullum ius fuisse causam summi pontificis cognoscendi certum est: nec sane ipse Henricus  cognoscere aut iudicare tentauit, sed coacta synodo Patribus cognoscendam remisit. Unde Gregorium ad se uenientem honorifice excepit, ut testantur Hermannus Contractus, Otho Frisingensis, ipseque Leo. Gemina tamen intercessisse uidetur simonia: prima, quod media pecunia controuersia ecclesiastica sit decisa; secunda, quod sacre facultates, et Petri patrimonium cum scandalo totius orbis fuerit profusum pseudopontificibus, sen inuasoribus ab homine priuato, Gratiano scilicet, qui nullo potiebatur iure. Excusat tamen saluatque Gregorium, omnia hec zelo pacis, religionis, et unionis amore fuisse perpetrata; et, quod caput est, populus plauserit Romanus, qui bonum opus religioso laudauit elogio, Gregorium extollendo ac salutando ut liberatorem Ecclesie e manibus trium tyrannorum. Accedit quod Gregorius in illa synodo non fuerit iudicatus neque depositus, sed ipse, zelo suo non deficiens, se sponte abdicauerit, cum uideret non aliter pacem, quam  unice exoptauerat, Ecclesie posse restitui; nam Benedictus usurpato throno exactus, noua semper cum complicibus moliendo, occasionem captabat iterum rapiendi pontificatum, ut uidebimus in uita Damasi II.

Sponte uero, non coacte, pontificatu cessisse Gregorium, testis est Otho Frisingensis , cuius uerba hec sunt: Quem rex primo, ut decuit, honorifice, suscepit, postmodum autem, collecto episcoporum conuentu, a pontificatu per nota Simonie cedere persuasit. Idem asserit Hermannus Contractus in Chronico: Henrico Regi in Italiam uenienti Gratianus papa, quem Romani expulsis prioribus statuerant, Placentie obuians, honorifice suscipitur; qui tamen postmodum apud Sutrium in synodo non inuitus pastorale officium deposuit. Idipsum sentiunt Baronius, Ciaconius, Oldoinus ac Monumenta Sanblasiana mihi liberaliter communicata in hec fere  uerba: Porro Gregorius uI, stabilito utcunque pontificatu, ut Romane Ecclesie pacem diu concupitam conciliaret, utque aliis tribus, qui sanctam sedem inuaserant, memorabili exemplo preiret, Sutrium ad preces Henrici profectus, in pleno concilio ibidem celebrato, se ipsum sponte pontificatu, quem annis duobus ac mensibus octo laudabiliter rexerat, abdicauit. Factum id esse anno salutis 1047 scribit Palatius in uita: alii etiam diem addunt trigesimum Decembris.

De obitu Gregorii et loco ubi is contigerit, maior nascitur difficultas propter historicorum uariationem. Certum est post eius abdicationem et electionem Clementis II Henricum Cesarem in patriam remeantem duxisse secum Clementum pontificem, timens ne in hominem Germanum Romani aliquid molirentur. Duxit etiam secum Gregorium exauctoratum, ne, ipso presente, Rome quid sinistri tentaretur aut innouaretur, teste Frisingensi , ubi clare dicit Gregorium ab Henrico trans Alpes  in Germaniam abductum, eumque honoris gratia secutum esse Hiltprandum, qui postea Gregorius uII emersit. Idem testatur ipse Gregorius uII in concilio sub annum 1080 Rome celebrato, in quo sic locutus memoratur: uos enim scitis quia non libenter ad sacrum ordinem accessi, et inuitus ultra montes cum domino papa Gregorio abii, etc. Certum igitur est Gregorium Roma abductum fuisse; an uero redierit? quomodo? aut quando? incertum.

Unus Willelmus Malmesburiensis, quem sequitur Platina, scribit Rome morbo consumptum decessisse, postquam Ecclesiam ferro et igne a latronibus purgasset. Et cum a uulgo eapropter homicida et sanguinarius uocitaretur, ipsique cardinalos argumenta populi non improbare uiderentur, hos ad se uocatos grauibus uerbis castigasse, ac inter alia hec ad eos dixisse: Ut scire possitis, rectene an perperam fecerim purgando a latronibus Ecclesiam, ponite, ubi decessero, exanime corpus meum ante fores  ecclesie uectibus obserate: si diuino nutu Ecclesia patuerit, iudicabitis me Christiana dignum sepultura; sin secus acciderit, proiicite me quorsum libueri, damnatumque putate. Fecere mandata cardinales, suspensa mente rei exitum opperientes: cum ecce repentini turbinis ui obserata ecclesie ostia patuere, ipsumque corpus stupentibus cunctis in medium templi introlatum est. Hec quidem auctor Anglus, que tamen peritis non admodum probantur. Credunt enim non infime note scriptores, ueterum traditionibus inherentes, Gregorium uel Cluniaci, quo se cum Hiltprando receperat, uite reliquum transegisse, ibique sancte mortuum sepultum fuisse; uel certe exsulem in ipsa Germania, quo a Cesare, ne Clementi electo negotium facesseret, abducium diximus, defunctum esse. Audi Baronium hec ipsa ad annum 1044, n. 15, non sine scrupulo ponderantem: Que circumferuntur de Gregorii obitu, miraculoque ad ianuas S. Petri sponte reclusus ad suscipiendum  eius cadauer facto haud apud omnes sibi fidem conciliant, quod scilicet non Rome, sed in Germania, ubi exsul agebat, defunctus esse dicatur. Sed nec nos adeo constanter ea de miraculo suadendo proponimus: fides sit penes auctorem. Nutant igitur omnia hac in parte, nec quem facile sequaris habes. Sed nec illa que Ciaconius Platinam secutus subiungit, maiorem fidem merentur. Scribit is Gregorium  post Henrici reditum, collecto paruo exercitu, Clementem II Urbe expulisse, iura et predia recuperasse, cum Cesare bellum gessisse, nec ab eo superatum esse. Confirmat sua dicta auctoritate Leonis Ostiensis, et constanter Rome mortuum, ac, facto ante fores miraculo, in uaticano sepultum scribit. Sed, pace tanti uiri, hec in Ostiensi minime leguntur, falsoque citantur, ut lustranti liquido constabit.





GREGORII PAPAE uI EPISTOLAE ET PRIuILEGIA.



I. GREGORII PAPAE uI BULLA PRO FARFENSI CeNOBIO EIUSQUE ABBATE ALMERICO. 
[Muratori, Rer. Ital. Script. II, II, p. 443.]


GREGORIUS episcopus, seruus seruorum Dei, abbati ALMERICO, omnibusque fratribus sibi subiectis monasterii Farfe, salutem et apostolicam benedictionem.

Notum sit omnibus episcopis, ducibus, marchionibus, comitibus, maioribus et minoribus in orbe Romano degentibus, quod abbas Farfe cenobii, scilicet Almericus, deprecatus est nostram celsitudinem ac caritatem cum grege sibi commisso, quatenus que ordinauerunt atque constituerunt sancti  antiqui pontifices in Farfensi cenobio beate Marie semper uirginis, confirmaremus. Itaque ea confirmamus et corroboramus, uidelicet ut a qualicunque episcopo placuerit abbati uel monachis eiusdem monasterii sacrari suas ecclesias ac monachos ordinari suos, nostra licentia preceptoque fiat; et, ut uerius credatur, nostro sigillo in perpetuum corroboramus. Si quis autem huic nostro precepto contrarius exstiterit, uel uiolauerit, X libras auri in apostolice aule thesauris, et X in beate Marie uirginis persoluat. Et hoc constituimus non tantum in comitatu Abinensi, sed et in Marchia, et in omnibus cellis supradicto cenobio subiectis, uel ubicunque aliquam possidet possessionem ecclesiasticam. Clerici quoque degentes in ecclesiis eiusdem cenobii,  hac libertate utentes, sacros ordines similiter recipiant a qualicunque episcopo abbati placuerit Farfensi; uerumtamen hoc iubemus quatenus hi ordines fiant a bonis et a catholicis episcopis. Bene ualete.



II. GREGORII uI EPISTOLA AD OMNES CHRISTIANOS.  Missas ter in anno se celebraturum spondet pro iis qui se collaturos statuerant annuam pecuniam pro sartis tectis templorum Romane urbis.
[Mansi, Concil. tom. 19, col. 611.]

GREGORIUS episcopus, seruus seruorum Dei, omnibus qui Christiana fide censentur, et B. apostolorum principis sedem Ecclesiarum omnium matrem  recognoscunt, salutem et absolutionem omnium peccatorum per benedictionem et merita BB. Petri et Pauli principum apostolorum.

Notum uobis fieri uolumus, fratres karissimi,  quod a sancta Romana Ecclesia communi matre, omnium magistra et domina, non solum splendor sancte religionis uniuersum mundum illuminauit, sed etiam multis indigentibus per diuersas partes terre necessaria pietate distribuit: modo uero, peccatis non tantum nostris sed etiam multarum gentium exigentibus, et in religione friguit, et terrenas opes maiori ex parte amisit. Nonnulli etiam imperatores, reges et principes, aliorum ordinum persone, misera cupiditate capti, maternam maledictionem incurrere non timentes, eius possessiones inuaserunt, distraxerunt, et in proprios usus redegerunt: qui, etiam gladio anathematis percussi, et more infelicis Iude sacrilegii uinculo strangulati, ne ad penitentiam redirent, desipuerunt. Hinc igitur  inopia, deuastationes, latrocinia, rapine, contra ipsum Ecclesie caput, beatum uidelicet Petrum, et in eius quasi uisceribus exorte sunt. Proinde propria ipsius ecclesia, et B. Pauli, que illorum corporibus per totum orbem refulgent, et suo odore suaque pietate omnes ad se gentes prouocant, iam iam heu! proh dolor! ruinam minantur. Unde nos, utcunque meritis pauperes, nec rebus quidem diuites, cepimus, ut tanto periculo Deo adiuuante succurrere, manumque adiutorii ad instaurandum prebere possemus. Hoc autem religiosi clerici uidentes, et laici quamplurimi, quos Guillelmus gloriosus Aquitanie dux ad nostrum auxilium incitare cepit, unoquoque anno de suis rebus oblationes largiri disposuerunt, ad hoc specialiter ut ea que in eius  propria ecclesia sunt necessaria restaurentur et edificentur, quatenus omnipotens Dominus, et eorum meritis et speciali sancte Romane Ecclesie oratione, per ueram penitentiam eos ad eam fidem instaurare [dignetur], quam in baptismo Domino promiserunt, et, celestis patrie ruinam restituens, in eterna beatitudine eos collocet. Quorum nos uidentes deuotionem et laudabilem erga communem matrem dilectionem, tam per nos quam etiam per successores nostros ter in anno cum omnibus Romanis Ecclesiis generaliter missam celebrare, et septies illorum specialiter memoriam inter sacra missarum solemnia habere promisimus; ut omnipotens Dominus, meritis Dei Genitricis, que singulari pietate Romanam semper tuetur Ecclesiam, et beatorum  apostolorum Petri et Pauli auctoritate, omnium sanctorum maxime Rome quiescentium oratione, a cunctis eos peccatis absoluat, et ad uitam eternam perducat.



III. GREGORII PAPAE uI EPISTOLA AD ROLANDUM ECCLESIAE FLORENTINAE PRAEPOSITUM.  Ecclesie Florentine canonicis ecclesiam S. Donnini ea lege donat, ut quotannis auri solidum palatio [Lateranensi] pendant.
[Ughelli, Italia sacra, III, 65.]


GREGORIUS episcopus, seruus seruorum Dei, ROLANDO Florentine canonice preposito, tuisque successoribus perpetuam in Domino salutem.

Oportet bene merentibus digna rependere beneficia, et illos accumulare donis, quorum deuota constat esse seruitus. Tu autem, fili carissime, quia parum aliquid decreuisti a nobis exposcere, libenter  et ipsi decreuimus annuere: etenim multum laboris multumque ponderis iamiam sustinuisti pro nobis, adeo ut non paruis sed magnis etiam muneribus dignus inueniaris. Tua uero petitio est ut ecclesia S. Donnini, posita in comitatu Florentino iuxta fluuium Arnum, in episcopatu S. Ioannis, in territorio plebis S. Martini in Brozzo, iuris nostre S. R. E., cum omnibus eiusdem pertinentiis, ubicunque inueniri possunt, concedatur ab apostolatu nostro uobis uestrisque successoribus canonicis in uestra canonica seruituris in perpetuum. Quod scilicet satis nobis uideatur parum, quia non potest esse seruitus adequata. Concedimus igitur tam uobis quam uestre canonice uestrisque successoribus canonicis in edem canonica seruituris ecclesiolam ipsam S. Donnini,  cum omnibus suis pertinentiis, suisque reditibus, ubicunque ei lege et ratione competere possunt, ita tamen ut singulis quibusque annis pensionem exinde nostro palatio inferatis solidum auri unum, statuentes apostolica censura ne ullus nostrorum successorum pontificum, aut ulla magna paruaque persona, contra hoc nostrum paruum donum agere presumat. Quod si fecerit, non solum anathemati subiiciat nostro, sed etiam damnum trium librarum auri per oluat, cuius dimidium nostro palatio inferatur, reliquum uero uobis debeatur. Si quis uero huius nostre preceptionis cautus obseruator exstiterit, benedictione nostra largius redundet.

Scripta per manum Ioannis, scriniarii et notarii  nostri Lateranensis palatii. Bene ualete. Datum XII Kal. Martii, per manus Petri diaconi, bibliothecarii et cancellarii sancte apostolice sedis, anno pontific. D. Gregorii pape uI primo, ind. XIu.



Iu. BULLA GREGORII uI PRO MONASTERIO S. QUINTINI DE MONTE, IN CONCILIO ROMANO LATA.

GREGORIUS episcopus, seruus seruorum Dei, GUALERANNO abbati sancti Quintini montis tuisque successoribus perpetuam in Domino salutem.

Si, iustis petitionibus prestabiles, uoto piorum assensum prebemus, uoluntati Domini nos militare credimus. Ergo notum sit uniuersis catholice matris Ecclesie filiis quod misit ad nos filius noster,  Henricus scilicet rex Francorum, paternitatem nostram humiliter obsecrans ut quamdam cellam in pago uiromandensi sitam, in honore sancte Trinitatis ac sancti Quintini martyris constructam, apostolice auctoritatis presidio muniremus, quam, suggerentibus Rotberti militis bone memorie filiis, qui eamdem abbatiolam iure beneficii possident, ad sacre religionis cultum uenerabilem erigere conatus est, ac regie potestatis precepto corroborari nisus est. Quorum petitioni congaudentes, ecclesiastici uigoris manum ereximus, et, ex ea qua fulcimur apostolica auctoritate, precipimus ut prefatam abbatiam nemo unquam secularium possideat, neque ex rebus eiusdem ecclesie quidquam sibi aliquis usurpet, non rex, non comes, non episcopus, neque  quilibet princeps quacunque potestate preditus, uillam, aut mansum, uel campum, siue consuetudines, seu districtiones terre pretitulate abbatie appendentis, in dominium sibi subripiat, nisi forte tuendi ac defendendi causa, et hoc nonnisi eiusdem loci regularis abbatis fiet permissione. Si quis uero pro hac adipiscenda pecuniam uel quodlibet munus regi aut cuilibet principi dederit siue promiserit, subinferende maledictioni subiacebit. Sit igitur eidem ecclesie abbas secundum regulam sancti Benedicti constitutus, et monachi regulari districtione subiecti, quos de rebus eiusdem ecclesie aliquod dispendium perpeti cum omni imperio prohibemus. Res uero eiusdem ecclesie sunt: In pago uiromandensi uilla una, que dicitur Aisiolcurt , et in  ipso pago, in uilla Curticulas  nuncupata, mansi septem. In Hadoniscurte mansus unus. In Duriaco medietas ecclesie. Molendinus de Bellisasis  cum aqua et suis adiacentiis; in suburbio Perrone uiginti septem curtilli cum molendino et uineis; in Perronella ecclesia cum hospitibus. In Tegerihamo mansi duo; in uilla sancte Radegundis mansi tres. uilla, que uiuarius  dicitur, cum suis appendiciis. In Alania  mansi duo. In Dodonico  molendinus unus cum tertia parte prati. In pago Suessionico, in uilla que Alamans uocatur, mansi duo cum alodio Witberti. In Wadoniscurte mansi duo. Deinde ea que a predicto Rotberto ad restaurationem sepedicte abbatie sunt hec: alodium de Baillos . Item alodium de  Tiliaco. Similiter alodium de Ostricurt  cum ecclesia, et alodium Barderi. Scaincurt  quinque hospites cum terra et silua. Frigilcurt  cum appendiciis suis. Salicellus cum silua. Curcellis  deinde cum omnibus appendiciis suis. Ecclesia de Buriaco . Item ecclesia de Sterpiniaco  cum aqua piscatoria et aqua de Sebodiscula . Ecclesia de Asciniaco . Pons Huberti. In Frisia mansus unus cum aqua. In uilla Atheis  molendinus unus cum tribus hospitibus. Apud Liniacum mansi duo. In Guitardi curte mansus unus. In Habelinicurte  mansus unus. Hec itaque et his similia, et si qua alia eadem  Domino opitulante acquirere sibi potuerit, apostolica fulta auctoritate licenter et sine aliqua contradictione possidebit. Si quis uero contra huius apostolici priuilegii tutelam aliquid sinistri molitus fuerit, et ex his que dicta sunt aliqua peruertere uoluerit, hunc cum auxilio Domini nostri Iesu Christi, et adiutorio beate Marie semper uirginis, genitricis eiusdem Domini nostri Iesu Christi, fauentibus nobis omnium celestium uirtutum beatissimis spiritibus, et annuentibus sanctorum patriarcharum et prophetarum agminibus, et auctoritate beatissimi Petri apostolorum principis cum omnibus apostolis et discipulis Domini, martyrum etiam siue confessorum ac uirginum ad hoc suffragantibus meritis, cum assensu comprouincialium pontificum, et huius sancte  sedis suffraganeis episcopis, excommunicamus et anathematizamus, et a liminibus sancte Dei Ecclesie sequestrantes ab omni Christianorum societate separamus, ut, sub huius anathematis uinculo perennaliter innodatus, sit anathema maranatha constrictus uinculis huius nostre preceptionis. Qui autem eidem monasterio bene egerit, benedictione nostra redundet, pro eo quod nostrum preceptum conseruauit illesum. Scriptum per manus Ioannis, primiscrinii nostri Lateranensis palatii, indict. XIu. Bene ualete.

Datum Iu Kal. Martii, per manum Petri diaconi bibliothecarii et cancellarii sacri Lateranensis palatii, anno primo domni Gregorii uniuersalis pape, indict. XIu.




ANNO DOMINI MXLuII.
CLEMENS PAPA II.





NOTITIA HISTORICA.


Clemens papa, natione Germanus, huius nominis secundus, ante Suidgerus appellatus, post factam Gregorii sexti abdicationem, ex Bambergensi episcopo, opera studioque Henrici regis, quasi tanto munere dignior nullus inueniretur, unanimi consensu omnium creatus est pontifex, Rome, in uigilia Natiuitatis Domini, ann. 1046. Postero Natiuitatis Domini ex more consecratus, et nomine Clementis secundi appellatus, Henricum regem eiusque coniugem Agnetem imperiali benedictione sublimauit. Imperator, Roma discedens, Gregorium sextum quondam pontificem, ne quid ipso presente Rome innouaretur, secum in Germaniam adduxit. Comitatus est eum Hildebrandus eius discipulus, sedis apostolice subdiaconus, postea uero Gregorius septimus. Cum eodem Roma profectus est Clemens, qui ultra montes, teste Leone Ostiensi, septimo Idus Octobris, nono mense a sua promotione ex hac uita migrauit. Corpus eius, Roma Bambergam translatum, sepultum est Bamberge. Quod cum Benedicto innotuisset, ille tertio sedem apostolicam inuasit, eamque usque ad Damasi II electionem per octo menses tenuit. 





CLEMENTIS PAPAE II. EPISTOLAE ET PRIuILEGIA.



I. BULLA CLEMENTIS PAPAE II, QUA ECCLESIAE FULDENSI DONAT MONASTERIUM S. ANDREAE SITUM ROMAE IUXTA ECCLESIAM S. MARIAE AD PRAESEPE. 
[Mansi, Concil. tom. XIX, col. 624.]


CLEMENS episcopus, seruus seruorum Dei, dilecto et spirituali filio nostro ROINGO pio et religioso abbati uenerabilis monasterii Saluatoris Domini nostri Iesu Christi et S. Bonifacii, quod situm est in loco qui uocatur Bochonia, iuxta ripam fluminis quod uocatur Fulda, et per te in eodem uenerabili monasterio tuisque successoribus in perpetuum.

Conuenit apostolico moderamini pia religione pollentibus beniuola compassione succurrere, et poscentium  animis alacri deuotione impertire assensum. Ex hoc enim lucri potissimum premium a Conditore omnium Deo procul dubio promeremur, dum uenerabilia loca opportune ordinata ad meliorem fuerint  sine dubio statum perducta. Igitur, quia postulatis a nobis quatenus nostra apostolica preceptione concederemus ac reconfirmaremus perpetualiter uobis uestrisque successoribus supradictum monasterium Saluatoris Domini nostri Iesu Christi et sancti Bonifacii, situm in loco quod Bochonia, iuxta ripam fluminis quod uocatur Fulda, cum omnibus rebus mobilibus et immobilibus suis pertinentibus, quas nunc habet, et in antea Deo adiuuante habebit, iterum concedimus; ac donamus uobis, carissime ac dilectissime fili, uestrisque successoribus abbatibus in perpetuum, pro magno amore et nimia dilectione quam circa uos habeo, et habere in antea debeo quousque uixero, monasterium in honorem S. Andree et sancti qui uocatur Exaiulo, quod situm est iuxta ecclesiam  sancte Dei genitricis semperque uirginis Marie, que uocatur ad Presepe, cum omnibus mansionibus, caminatis, et cellis uinariis, et coquina et uineis et hortis et diuersis arboribus pomorum, et curte atque  puteo et introitu suo per partam maiorem a uia publica, et cum omnibus ad idem generaliter pertinentibus, seu que extra urbem siue intra urbem erunt, que et iure ac rationabiliter pertinere dinoscuntur. Ergo presenti quinta decima indictione, perpetualiter et specialiter sub immunitate S. nostre R. S. A. idipsum sacratissimum monasterium permanendum statuimus et statuendo confirmamus, ita ut cuncta loca ipsius monasterii amodo et usque in finem seculi cum omni securitate et tranquillitate uos cum posteris uestris tenere et possidere ualeatis, ut sub iure et ditione sancte nostre, cui Deo auctore deseruimus, Ecclesie constitutum nullius alterius Ecclesie iurisdictionibus submittatur, pro qua re, piis desideriis fauentes, hac nostra auctoritate, id quod  exposcitis effectui mancipamus, et ideo omnem cuiuslibet Ecclesie sacerdotem in prefato monasterio ditionem quamlibet habere aut auctoritatem preter sedem apostolicam prohibemus, ita ut, nisi ab abbate monasterii fuerit inuitatus, nec ibidem missarum solemnitatem quisquam presumat omnimodo celebrare: ut profecto, iuxta id quod subiectum apostolice sedi firmitate priuilegii consistit, inconcusse dotatum permaneat; locis et rebus, tam his quas moderno tempore tenet uel possidet, quam quas futuris temporibus in iura ipsius monasterii diuina pietas uoluerit augere ex donis et oblationibus decimisque fidelium, absque ullius persone contradictione, firmitate perpetua seruatis. Constituimus quoque per huius decreti nostri paginam, ut quicunque cuiuslibet  Ecclesie presul, uel quacunque dignitate predita persona, hanc nostri priuilegii chartam, quam auctoritate principis apostolorum firmamus, temerare tentauerit, anathema sit, et iram Dei incurrat, et sanctorum omnium extorris existat, et nichilominus prefati monasterii dignitas a nobis indulta perpetualiter inuiolata permaneat apostolica auctoritate subnixa.

Scriptum per manus Ioannis, scriniarii et notarii nostri sacri Lateranensis palatii. Bene ualete. Data III Kal. Ian., per manus Petri diaconi, bibliothecarii et cancellarii S. A. S. Anno D. N. I. C. 1046, domni Clementis secundi pape 1, indict. Xu.



II. PRIuILEGIUM CLEMENTIS PAPAE II PRO MONASTERIO FULDENSI. 
[Dronke, Cod. diplom. Fuld., p. 357.]


CLEMENS episcopus, seruus seruorum Dei, dilectissimo in Domino filio ROINGO, uenerabili abbati, pontificii nostri perpetuam in Domino salutem.

Cura nos urget sanctarum omnium Dei Ecclesiarum utilitatibus fauere, ac, secundum quod unaqueque in proprio statu mansura sit, congruum eis impertire suffragium. Quocirca, dilectissime fili, omnia que a precessoribus nostris iure ac rationabiliter uestri postulasse uisi sunt precessores, tibi tuisque successoribus perpetuum confirmamus. Monasterium ergo Fuldense, quod sancti Bonifacii uocabulo uiget, constitutum in loco qui dicitur Boconia, erga ripam  fluminis quod dicitur Fulda, cum omnibus cellis, curtibus, districtionibus, seu omnibus ad se pertinentibus tibi, nostri priuilegii preceptione concedimus, largimur ac confirmamus, ea scilicet ratione ut nullus inde futurus abbas consecrationem unquam accipere presumat nisi ab hac nostra apostolica sede. Inter omnia uero Germanie totius cenobia primum honorem in sessione, siue in iudiciali sententia, seu in omnibus conciliis ac ordinibus, tibi tuisque successoribus attribuimus habendum. Nulli etiam episcoporum, archiepiscoporum, patriarcharum, uel quoquomodo in clero constituto, temere aut proterue, nisi a uobis accepta licentia, super principale altare uestri monasterii missarum solemnia celebrare liceat. Nullius iterum persona principis neque  totum neque partem uestri monasterii alicui mortalium ulla ratione subdere, uel sub beneficii nomine dare presumat, sed omni tempore soli sancte nostre Romane Ecclesie libera securaque deseruiat. Si, quod absit! aliquis in eodem monasterio constitutus abbas aliquo crimine infamis fuerit, constituimus ac apostolica auctoritate indissolubiliter manere sancimus ut pulsationis discrimen nullum sentiat, donec nostra apostolica sedes iudicii censuram ei imponat. Liceat tibi tuisque successoribus in perpetuum, episcoporum more, nostro dono nostraque munificentia apostolicam sedem ad uestram defensionem appellare, ac contra omnes emulos Romane maiestatis scuto uos defendere. Hec denique, uniuersa inter totius orbis cenobia, uestram  Fuldensem abbatiam specialissimo dilectionis affectu perpetuo habituram concedimus ac firmiter corroboramus. Usum autem sandaliarum, caligarum ac dalmaticarum, qui sacris canonibus tuo ordini interdicitur, apostolica auctoritate non solum tibi tuisque successoribus in perpetuum, uerum etiam cunctis uiuentibus ac uicturis omnium monasteriorum abbatibus in orbe terrarum consistentium abradendum omnino iubemus. Quamuis fuerint nonnulli in hac summa sede pontifices, qui, tyrannide prauorum coacti, hoc indigne uestre ac ceteris diuersis concesserunt Ecclesiis, quod sanctorum patrum sanctionibus constat esse diuersum. Nos uero, quoniam praue nouimus fuisse petitum, pessimeque per priuilegii paginam esse concessum, non solum  confirmare nolumus, uerum etiam penitus abdicare gestimus. Si enim monasterium nostrum, quod sacratissimum beati apostoli Pauli corpus amplectitur, hunc supertitiosum morem a sancto Petro impetrare non meruit, aliqua orbis terrarum abbatia qualiter obtinebit? Totus pene mundus nouerit quod specialissimas dignitates nostri episcopi ac cardinales presbyteri atque diacones habeant, quas ceterarum Ecclesiarum huiuscemodi gradibus habere non licet. Dalmaticas nostri cardinales presbyteri ferunt, naccis in processionibus solemniis utuntur; si dignum hoc nostris sanctissimis decessoribus uideretur, abbatia sancti Pauli, que uniuersis proximior ac familiarior nostre sedi fore constat, dalmaticis ac  sandaliis liberaliter ac solemniter potiretur. Unde quod sanctus Paulus a sancto Petro non expetit, ceteri iuniores sancti nostra ineuitabili auctoritate obtinere desistant. Igitur quicunque huius nostri priuilegii obseruator exstiterit, omni benedictione repleatur. Qui autem quoquomodo hanc nostram preceptionem uiolare presumpserit, nisi resipiscat, indiuidue Trinitatis iram incurrat, sancti Petri apostolorum principis maledictione redundet, trecentorum decem et octo patrum sacrosancto concilio damnetur, atque in extrema die iudicii, amaranatha anathemate perditus, lucis claritudinem nesciat, sed inter exteriores tenebras cum diabolo ac consentaneis eius perpetualiter gemat. Scriptum hoc priuilegium per manum Ioannis, scriniarii ac notarii sacri palatii.  + Bene ualete.

Datum pridie Kal. Ianuarias, per manus Petri diaconi, bibliothecarii et cancellarii sancte apostolice sedis, anno Domini nostri Iesu Christi 1046, domni Clementis secundi pape 1, ind. Xu.



III. RESCRIPTUM CLEMENTIS PAPAE II AD OMNES ECCLESIAE FILIOS. 
[Ughelli, Italia sacra, II, p. 361.]
Rauennatis et Mediolanensis archiepiscoporum et patriarche Aquileiensis litem testatur primo die synodi »circa nonas ianuarias« celebrate eatenus decretam esse ut archiepiscopi Rauennates, nisi imperator adsit, ad dextram pontificis Romani sedeant.

 CLEMENS episcopus, seruus seruorum Dei, omnibus sancte Ecclesie filiis perpetuam in Christo salutem.

Quod propulsis ab apostolica sede his qui in ouile sacratissimum apostolorum principi Petro a Christo Domino commendatum non ingressi fuere per ostium, sed aliunde surrepsere ut pote fures et latrones, prospicientes suis commodis potius quam gregis humilitati, non est nostris meritis ascribendum, sed diuine benignitati, que elegit ea que non sunt tanquam sint, ut ea que sunt euacuentur. De multis autem que in ipso nostri pontificatus primordio acta sunt in synodo, quam et pro communi utilitate maturauimus, et circa Nonas Ianuarias celebrantes unum propitiante Domino nobis concessum est illic determinare,  quod multoties uentilatum a retro pontificibus predecessoribus nostris, aut uix, aut nullo fine sopitum est; illud uidelicet in synodo sedendi iurgium, quod emerserat inter Rauennatem et Mediolanensem archiepiscopos, unde et in ipsa nostra synodo Aquileiensis patriarcha mussitabat. Quisquis [quisque] enim sibi iuxta nos dextri lateris locum uindicabat, et cui iure deberetur, nobis incertum erat. Contigit autem prima die synodi non interesse Mediolanensem archiepiscopum a primordio, sed iam die inclinato, cum patriarcha a dexteris nostris sederet, interposita tamen sella karissimi filii nostri imp. Henrici, qui iamiam aduenire putabatur; quia eo loci erat electus quoque Rauen. Ecclesie a sinistris ut sederet.  Quo Mediolanense archiepiscopo in medium ueniente, dexterum quia locum petierat, hinc acclamatum est ab electo Rauen. sibi deberi illum; simili modo a patriarcha Aquileiensi, et ita unius rei altercatio inter sese orta est. Placuit autem uniuerse synodo trium partium dissensionem coram differri. Statimque prolatus quidam catalogus nominum eorum archiepiscoporum qui interfuerant synodo Symmachi pape, ubi prescriptus erat Mediolanensis archiepiscopus, quo contra ostensum est priuilegium Rauennatis Ecclesie continens, qualiter illa inscriptio nominum non aliquo iure, non aliqua plenitudine, sed potius gratia humilitatis euenerit, quod scilicet archiepiscopus Rauenn. permiserit prescribi sibi illo tantummodo casu archiepiscopum Mediolanensem,  et ne propterea quiuis error in posterum gigneretur, placuisse pape Ioanni successori illius Symmachi ipsum priuilegium fieri, hoc autem propterea ut quis uideretur esse maior, quamuis non dextra pape Romani semper iure deberetur archiepiscopo Rauennati; addendum tamen ei esse soli imperatori, si presens adesset, et sic ad sinistram eum transmigrare debere. Quibus duorum altercatorum ostensis, ceteri quoque altercatoris, id est patriarche, ostensum est priuilegium a Ioanne XIX papa actum similiter de sessione ad dexteram partem. His auditis, uniuersa synodus interrogata est. Primo autem omnium Romani episcopi, clerusque Romanus, quibus auctoritas est maior, et ipsa res nota erat; deinde retribuimus. Cumque ex ordine  Ioannes episcopus Portuensis, et Petrus diaconus, nostre apostolice sedis cancellarius, priuilegium Rauennatis Ecclesie, uice sua uniuerse partes laudarent, Poppo quoque Brixiensis episcopus hoc idem fecit, eiusque uocem tota synodus est consecuta: quo igitur in unum placitum uox omnium conueniens, noster quoque assensus pari ratione accommodatus est. Ut uero quod actum est omnibus innotescat, placuit nostris apostolicis litteris adnotari, et tam presentibus quam futuris intimari, ut tanto firmius ualeat, quanto constat de nostro ore audiri. uerum ne posthac iterum uel archiepiscopo Mediolanensi, uel patriarche Aquileiensi de sessione dextri lateris nostri liceat excitare quamlibet controuersiam, interdicimus nostra apostolica auctoritate  hoc eis de cetero licere. Quod si forte fuerit presumptum, pro temeratione interdicti nostri, non modo bannum sancti Petri nostre sedi persoluat, uerum nostre quoque excommunicationis et anathematis laqueos incurrat. Sedem etiam Rauenn. archiepiscopi iubemus semper esse a dextris nostris nostrorumque successorum, secundum antique constitutionis auctoritatem, nisi forte imperator adfuerit, et tunc etiam ipsum sinistrum locum tenere per hanc nostre auctoritatis firmamentis firmitate  huic nostre narrationi subiectam.

Scripta per manum Ioannis, scrinlarii et notarii sacri nostri palatii. Bene ualete.



Iu. PRIuILEGIUM CLEMENTIS PAPAE II PRO ECCLESIA HAMBURGENSI. 
[Apud Lappenberg, Hamburgische Urkund, I, 72.]


CLEMENS episcopus, seruus seruorum Dei, dilecto confratri nostro ADALBERTO, uenerabili archiepiscopo Ammaburgensis Ecclesie suisque successoribus in perpetuum.

Conuenit apostolico moderamini pia religione pollentibus beneuola compassione successisse [succurrere] et poscentium animis alacri deuotione prebere assensum. Ex hoc enim lucri potissimum premium apud conditorem omnium Dominum procul dubio promeremur, dum uenerabilia loca opportune ad meliorem  fuerint sine dubio statum perducta. Igitur, quia postulastis a nobis, quatenus archiepiscopatum Ammaburgensis Ecclesie totum in integrum uobis confirmemus, sicuti a predecessoribus nostris Nicolao, et Agapito, et Benedicto, huius apostolice sedis episcopis decretum est, inclinati precibus uestris apostolica auctoritate concedimus et confirmamus, cum omnibus generaliter atque specialiter ad eumdem prefatum uestrum archiepiscopatum pertinentibus, scilicet omnia que uestri antecessores suis laboribus acquisierunt, uel etiam amore eterne patrie ibi a Christicolarum fidelibus largita sunt uel largiuntur; cum illis etiam qui nunc tempore ad Christi conuersi sunt fidem, protegente Dei gratia, uidelicet episcopos in omnibus gentibus Sueonum seu Danorum, nec  non etiam in illis partibus que sunt a meridionali Albia usque ad fluuium Pene et ad fluuium Egidore, ita ut sub uestra uestrorumque successorum, Ammaburgensis Ecclesie archiepiscoporum uel alium quemlibet, in uestra diecesi ullam sibi uindicare decernimus potestatem; quinimo et ipsis et omnibus omnino suademus cultoribus uere religionis, ut adiutorium et solatia uobis in omnibus administrent, quatenus pro gratia huius beneficii plenam recipere mercedem a Domino mereantur, quoniam omnia que proficua Ecclesie probantur existere, et diuinis non impugnant preceptionibus, efficienda et prebenda omnipotentis Dei auctoritate et beatorum apostolorum Petri et Pauli esse non dubitamus. Et hoc nostro decreto decernimus secundum prenominati  Nicolai pape et Agapiti pape et Benedicti pape sanctionem . . . et Mimindensis et Ferdensis Ecclesiarum episcopis . . . in illis partibus constituendi tamen . . . carissime frater Adalberte, ut potestatem . . . frater carissime Adalberte, nostre auctoritatis . . . Insuper addimus pro uoto uestre dignissime petitionis, in natiuitate Domini et in octaua Domini, in epiphania Domini, in purificatione sancte Marie, in Palmis, in cena Domini, in die sancto Pasche, in ascensione Domini, in Pentecoste, in festiuitate sancti Ioannis Baptiste et in Natalitiis omnium apostolorum, in assumptione et in natiuitate sancte Marie, et in annuntiatione sancte Marie, in festiuitate sancti Michelis archangeli, in festiuitate  sancti Martini episcopi, in natantiis beatorum martyrum Laurentii, Mauricii sociorumque eorumdem, et in festiuitate Omnium Sanctorum, et in illis festiuitatibus illorum sanctorum quorum corpora requiescunt in ipso archiepiscopatu, et in consecratione episcoporum atque ecclesiarum, et in uestre ordinationis die. Super hec autem, deprecatione Henrici imperatoris, nostri dilectissimi filii, super naccum equitandi licentiam damus, in solemnibus diebus, tantummodo in uestra sede. Et pallio utendi in ordinationibus ecclesiasticis, et crucem ante uos portandi, sicut antecessores uestri habuerunt, licentiam damus. Sancta Trinitas fraternitatem uestram diu conseruare dignetur incolumem, atque post huius seculi amaritudinem ad perpetuam perducat  beatitudinem. Bene ualete.

Data uIII Kalendas Maii, per manus Petri diaconi, bibliothecarii et cancellarii sancte apostolice sedis, anno domini Clementis secundi pape secundo, indictione Xu.



u. CLEMENTIS PAPAE II EPISTOLA AD GOFFREDUM ANDEGAuORUM COMITEM ET AGNETEM COMITISSAM CONIUGEM EIUS.  Monasterii S. Trinitatis uindocinensis, a Goffredo conditi, tutelam suscipit et possessiones confirmat, ea lege ut duodecim solidi B. Petro quotannis prestentur.
[Opera Iuonis II, 244.]

CLEMENS episcopus, seruus seruorum Dei, GOFFRIDO  Andegauorum comiti, et AGNETI comitisse, coniugi eius, salutem et apostolicam benedictionem.

Quoties filii sancte Ecclesie omnipotenti Deo aliqua offerunt, non debent esse dati quasi de munere, sed gaudere ex fideli redditione. Reddunt quidem Creatori suo partem rerum quas ab eo acceperunt, ut de suis eum rebus sibi faciant largissimum debitorem. Ab ipso namque omnes habemus esse, uiuere, cunctaque habita possidere: et quod magis est . . . . . Quod uos, dilectissimi filii, non ignoranter, sed fideliter agnoscentes, studuistis propriis uestris rebus monasterium pro redemptione animarum uestrarum uestrorumque parentum, apud Castrum uindocinum ad honorem Trinitatis deifice construere, ipsumque monasterium cum omnibus suis rebus B. apostolorum  principi Petro, sancto Spiritu inspirante, offerre, ea uidelicet consideratione quatenus sancte Romane Ecclesie sic specialiter semper adhereat ne inter Romanum pontificem et hunc uenerabilem locum persona quelibet media existat. Quod nos, diuina fulti fiducia, ita confirmamus, ut inter prime et apostolice sedis pontificem et uenerabilis loci uindocinensis abbatem, omnem cuiuslibet dignitatis uel ordinis personam mediam esse apostolorum Petri et Pauli auctoritate prohibeamus; censum uero ad memoriam cognitionemque sempiternam XI solid. de moneta nostre patrie B. Petro reddi per unumquemque annum uolumus, etc. Statuimus etiam ut, defuncto abbate ipsius loci, successor ei eligatur de eadem  congregatione, si tamen dignus prelatione inueniatur. Quod si apud eos inueniri non poterit, quod absit, a cluniaco, uel a Maiori Monasterio, uel undecunque melius poterunt monachi ibi congregati, sibi eligant abbatem secundum Dei timorem et B. Benedicti regulam; tamen propter reuerentiam loci, in eligendo sibi pastorem, trium abbatum consilio utantur, quos religiosiores de uicinis locis habere poterunt. Consecrationem uero ne statim Romam uenire fatigetur electus, a quocunque presule, sine tamen omni subiectione, suscipiat, si presul idem sine pretio, et secundum canones episcopatum susceperit. Quod si episcopus pretio, uel contra canones electus, inuestitus, uel consecratus, siue erga predictum B. Petri locum suspiciosus exstiterit, qui electus fuerit,  ad nos uel ad nostros successores recurrat, et a sede B. Petri apostoli . . . . . cuius est iuris, et baculum et consecrationem suscipiat. Ad concilium autem nullatenus ueniat, quod ab ipso Romano pontifice non fuerit celebratum, etc. Hoc etiam addimus, ut, tam in uindocinensi loco quam in predicta iuxta Andegauie muros S. Saluatoris ecclesia, nulli persone nisi soli Romano pontifici liceat potestatem aliquam aut dominationem exercere, aut excommunicare seu interdicere; etiamsi Carnotensis aut Andegauensis pro culpis quibuslibet excommunicetur, excommunicati tamen a monachis non suscipiantur, etc.

Datum Kal. Iulii per manum Petri diaconi, bibliothecarii et cancellarii S. apostolice sedis, anno  domni Clementis II pape I, indict. Xu.



uI. PRIuILEGIUM CLEMENTIS PAPAE II PRO MONASTERIO THARISIENSI. 
[Apud Usserman, Germania sacra, tom. III, preuues.]

CLEMENS episcopus, seruus seruorum Dei, IACOBO uenerabili abbati monasterii sanctissimorum martyrum protomartyris Stephani atque uiti, loco qui Tharisse uocatur positi, perpetuam in Christo salutem.

Apostolice sedis fortissimus clypeus tantus est, ut contra omnes malefactorum impetus ualeat, cunctisque sacrosanctis ecclesiis sufficiat. Ad hoc enim supra firmam petram, id est Christum, fundata est,  ut non modo hominum seuitia, sed nec porte etiam inferi preualeant aduersus eam. Cui bene aptatur quod cantatur: Fortitudo mea et laudatio mea Dominus, quia quidquid laudis, ex Dei non ex sua fortitudine habet. Huic sedi sanctissime quia diuina dignatio humilitatem nostram prefecit gratia tantum sua non meritis nostris, monasterium tuum, carissime fili, iustitiis eius sic munire decreuimus, ut omnis ei aduersantium uacuetur conatus. Denique ipsum monasterium nos ipsi auctore Deo ereximus, et bonis, quibus ualuimus, locupletauimus ad salutem anime nostre nostrique filii domini Henrici Romanorum imperatoris Augusti, cuius uoluntate, cuius consensu locum ipsum edificare cepimus et  expleuimus, cum sancte Bambergensi Ecclesie preessemus, cui attinet ipse locus; specialiter autem ecclesiam in Tharissa et oratorium in Wenckheim cum decimis utriusque loci prius a fratre et cepiscopo nostro Brunone Wirceburgensis Ecclesie rationabiliter uicaria possessione illi tradita commutantes huic monasterio contulimus. Quapropter ea auctoritate que data est a Christo Domino apostolo Petro, magistro et seniori nostro, et per eum successoribus eius usque ad nostram indignissimam paternitatem, ea nimirum in nomine ipsius Domini nostri Iesu Christi uallamus, tuemur, munimus ipsum monasterium sanctissimi protomartyris Stephani eiusque consocii martyris uiti, et omnia eiusdem monasterii bona mobilia et immobilia,  que nunc habet et in perpetuum habebit, contra omnium malignantium temeritates et impiorum rapacitates, per hoc scilicet inuiolandum nostre apostolice preceptionis munimen, ut nulli duci, nulli marchioni, nulli comiti, nulli uicecomiti, nulli preterea patriarche, archiepiscopo, episcopo et specialiter Bambergensi, nec etiam alicui magne parueque persone liceat ipsum nostrum monasterium ledere, eiusque bona minuere, que nunc habet et in perpetuum habebit. Quod quicunque eorum commiserit, per hanc apostolici uigoris sanctionem ex potestate apostoli Petri uenientem maledicimus, excommunicamus et etiam anathematizamus illum, ut sit a regno Dei alienus et partem habeat cum diabolo impiorum capite, nisi forte resipuerit, et quod  in eumdem sanctissimum locum peccauit, digna satisfactione emendet.

Hanc autem nostram preceptionem inuiolatam manere iubemus sigillo et subscriptione nostra corroboratam. Bene ualete.

Scripta mense Septembri, indictione prima. Data Rome, Kalend. Oct., per manus Petri diaconi bibliothecarii sacre apostolice sedis, anno domni Clementis secundi pape primo, domni Henrici tertii imp. similiter primo.



uII. EPISTOLA SIuE DIPLOMA CLEMENTIS PAPAE II AD IOANNEM SALERNITANUM ARCHIEPISCOPUM.  Factam eius translationem ex episcopatu Pestano in Salernitanum confirmat, eique pallium concedit.


CLEMENS episcopus, seruus seruorum Dei, dilecto in Christo fratri IOANNI amodo Salernitano archiepiscopo, perpetuam in Domino salutem.

Quoties ita contingit ut, exigente necessitate et maxima utilitate, transmutandus est quisquam episcopus de propria sede ad aliam, diligentissime perquirenda est persona, utrum necessario sit transmutanda, ut sic maior utilitas oriatur, sicut maior sedes assumitur. Te uero, frater carissime, quem unanimitas cleri et populi Salernitane Ecclesie, una cum gloriosissimo principe Guaimario de sede Pestana accepit, et in suum pontificem elegit, diligenter discussimus, ne tue ambitionis causa, et non maioris  utilitatis necessitate electus fuisses, aut forte per Simoniacam heresim. Quod ita ab omnibus est abnegatum, ut nullius audiretur ore prolatum. Siquidem Salerni manentes, et hoc ab omnibus perquirentes, cum te audiremus ab omnibus laudari, et ab omnibus uideremus amari, Dominum benediximus, qui tantam concordiam in tanta hominum diuersitate super te potuit efficere, ut nullus uideretur discrepare. Etenim circa te idem amor in omnibus, eadem intentio, commune omnibus desiderium. Quapropter annuentes petitioni uotoque eorum omnium, et maxime predicti gloriosi principis Guaimarii, te, frater, sicut et de sede propria ad suam transtulerunt, poscentibus tuorum meritis morum, non rapina tue auaritie id affectante, apostolica  assensione per hoc nostre auctoritatis priuilegium incardinamus, et inthronizamus eidem Salernitane sedi, in qua fungaris archiepiscopi decore et honore. Nam in te nobis complacuit quidquid de te fama dispergit, uidelicet sanctitas, castitas, benignitas et omnia que Deo placabilia sunt.

Unde in nomine Patris, et Filii, et Spiritus sancti, archiepiscopali pallio nostra apostolica manu dilectionem uestram insigniuimus, quo utaris toties in anno, quoties predecessores tuos eo usos fuisse constat. In quo, quia de uellere ouis est, intellige te ouium pastorem. Et quia eo circumcingeris, et etiam circa humeros portas, cognoscas et undique circumspicias, ne aliqua erret, et in morsus incidat luporum. Quod si aliquando, quod absit, contigerit, eam  habeas in humeros ad caulam reportare, et pristine societati coadunare. Quod uero ante et retro crux Domini habetur, illud apostolicum semper docet ante oculos tue mentis habere: Mihi mundus crucifixus est, et ego mundo . Confirmamus etiam tibi ipsum ex integro archiepiscopatum Salernitanum cum omnibus adiacentibus parochiis suis. Et insuper licentiam damus et potestatem ordinandi et consecrandi episcopos in his subiectis uobis locis, hoc est, Pestanensem episcopatum cum parochiis et adiacentiis suis, et episcopatum Consanum, et episcopatum Nolanum, et episcopatum Maluitanum [al., Malfitanum, et Amalfitanum], nec non et episcopatum Acerentinum [pro Acheruntinum], simulque et episcopatum Bisiniacensem, atque episcopatum  Cusentie [pro Consentie], cum omnibus parochiis et adiacentiis eorum. Pro pallio uero, quod supra diximus, post discessum quidem tuum successores tui perueniant ad apostolicam sedem, et usum pallii consecrationemque decretaliter recipiant. Et non habeant potestatem successores nostri in cunctis predictis episcopatibus, quo uobis apostolica auctoritate concessimus, deinceps episcopos consecrare, quemadmodum uobis concessum est. Si quis autem nefario ausu, quod non optamus, huic nostre concessioni aliquo modo contraire uoluerit, et omnia suprascripta a nobis firmata uiolare presumpserit, perpetuo anathematis uinculo religetur. Et ut hec nostra concessio firma in perpetuum maneat, bulla nostra  et sigillo eam signari precipimus. At qui pio intuitu custos et obseruator huius nostri priuilegii exstiterit, benedictionis gratiam et celestem retributionem a iusto iudice Domino Deo nostro consequi mereatur in secula seculorum. Amen.

Scriptum est per manus Ioannis scriniarii et notarii sacri Lateranensis palatii, etc. Datum XII Kalendas Martii, per manus Petri diaconi et bibliothecarii et cancellarii sancte apostolice sedis, anno domni Clementis II pape primo, indictione decima quinta.



uIII. PRIuILEGIUM CLEMENTIS PAPAE II PRO ECCLESIA BAMBERGENSI. 
[Apud Mansi Concil. tom. XIX, col. 621.]

 CLEMENS episcopus, seruus seruorum Dei, sacratissime nostre Bambergensi Ecclesie, in filiis et filiabus eius, clero uidelicet ac populo, perpetuam in Domino salutem.

Dispensatio seculorum uenit de Principe celorum, qui antequam secula efficerentur presciuit qualiter disponentur. Inde fit ut non possit non impleri quid ab eterno illius oculo potuit prouideri. Tanti numinis nutus te suam clarissimam filiam Babenberc nobis in sponsam legitimam desponsauit, et ante reges; quantum in nobis fuit, sua propitiatione donauit. Certe nulli marito circa uxorem purior fides et amor ardentior quam circa te nobis, nec unquam uel in mentem uenit te destituere et alii adherere. Sed  nescio quo diuino consilio euenit, quo matri tue omniumque ecclesiarum consociarer et aliquid non tamen omnino a te separer. Ecce igitur cum illud caput mundi, illa Romana sedes, heretico morbo laboraret, et karissimi filii nostri domni H. imperatoris Augusti presentia ad hoc inuigilaret, ad hoc instaret, ut huiusmodi egritudinem propulsaret, explosis tribus illis, quibus idem nomen papatus rapina dederat, inter tot agmina sanctorum, qui aderant, Patrum, dignatione celestis gratie nostram indignissimam mediocritatem, cunctis nisibus refragantem, uoluit eligi, et altissimi apostolorum principis uice fungi. Et uulsum me tunc a tuo gratissimo latere, dulcissima sponsa, quis dolor apprehenderit, quis meror confecerit, quo nescio pacto  liceat exprimi, cum nobis omnem modum uidetur transgredi plus honoris, plus decoris plusque uirium matri quam filie, utpote cui omne genu terrestrium flectitur; pro cuius arbitrio celi ianua aperitur et clauditur; aduersus quam nec porte preualent inferorum: non tamen tante dominationis cupido ostio nostre mentis irrepsit, cordisque ceruicem libenter inflexit.

Satis nobis erat actiuam, bene, contemplatiuam quoquo modo ducebamus uitam, presertim cum perfectus amor nec species alterius unquam, nec intueatur opulentia. Testem inuocamus aciem diuinam, non commentari nos apologiam. Illa enim secreta cordis rimatur, cui nulla nox obtenebratur. Pro teste  quoque utimur ipsa conscientia, ubi tua est sollicitudo continua. Interiorem pupillam nunc tanta terrarum spatiositas, nunc tot retundunt opposita, quin amicam meam, sororem meam, sponsam meam, columbam meam, diligentiori cura circumspiciam, et undique munitam faciam. Concessum est nobis diuinitus non ex nostris meritis, ut iam diximus, ius illud apostolicum, quod et celis imperat et terris; unde dignum duximus et accommodum decreuimus ut de profectu nostro tu quoque proficias, et inde tibi amplius consulatur unde ipsa potestas nobis ampliatur. Pie recordationis domnus H. imperator Augustus te fundauit, te erexit, te et in altum culmen euexit: quo supplice, inexpugnabili muro et propugnaculis apostolici muniminis aduersus  omnes impias manus preualentes bene circumuallata es per predecessores nostros Ioannem scilicet XIu papam, et Benedictum. Quod et idem nos facere cupientes ut triplici tuitione circumcincta per uirtutem S. Trinitatis nichil unquam paueas lesionis, nichil unquam ab aliquo molestationis, secura semper et quieta maneas in filiis et filiabus tuis, semper Deo deuote seruiens, deuote obediens, statuimus per hoc nostrum apostolicum priuilegium, ut de bonis illis omnibus que tibi, sponsa carissima, uirgo castissima, Ecclesia speciosissima Babenberc, summa liberalitas eiusdem orthodoxi imperatoris de summa deuotione procedens pio affectu contulit, et nomine tenus illa per concambium conuenientissimum, et acceptissimum a Wirzeburgensi et Eigistetensi episcopis  canonico et rationabili iudicio permutauit, uel quorumcunque post eum fidelium religiosa pietas obtulit et oblatura est usque in perpetuum, siue sunt mobilia, siue immobilia, nullus imperator, nullus rex, dux, marchio, uicecomes, et preterea non archiepiscopus, non episcopus, non abbas, nec ulla hominum persona audeat, tentet, presumat, quidquam uel uiolentia, uel fraude, uel furto detrahere, minuere, mutilare. Quod si quis diabolico instinctu  pulsatus crudeli temeritate admittere non perhorruerit, et admissum potius emendare neglexerit, huiusmodi hominem quicunque de communione sacrosancti sanguinis et corporis D. N. I. C. et a participio totius Christianitatis non solum excludimus, sed et propulsamus. Quin et apostolici anathematis acutissima lancea eum transuerberamus, ut pro male factis male perditus mortem gemat eternam, associatus in gehenna inferioris inferni demonum principi mortis inuentori, et Iude sacrilego et proditori, undique circumcinctum draconibus tartareis in ultionem seuientibus, nec in ultimo tremendi Dei iudicio ad uitam resurgat, sed crudelissimum corpus resumens duplici contritione conteratur, infelicissimo et miserrimo  uiuendi genere mortem querens et non inueniens. Qui uero pio intuitu proprias manus ab huiusmodi temeritate subtraxerit, etsi ita res exegerit, aduersum omnes insurgentes, et quidquam auferre conantes ea bona defenderit ad tuum tuorumque opus, sanctissima Babenberc, illa scilicet, ut predictum est, que tibi collata sunt uel de cetero in eternum tibi conferenda sunt; talis ab illo benedicatur qui super cherubim sedet et gloriatur, pro eo quod hoc nostre auctoritatis priuilegium studuit obseruare illesum, suoque robore solidatur; quod nimirum consilio et uoluntate nec non alacri promptoque animo clarissimi filii nostri iam superius memorati domni H. imperatoris Augusti de nostra apostolica sede tibi transmisimus eidem gratulari. Etenim ut  te plantauit conditor tuus ille primus H. Cesar Augustus, sic est hic secundus uestigia eius sequens, ut pari nomine parique dignitate, sic pari deuotione te rigauit, tibi incrementum dedit, et adhuc dum usque uixerit Deo miserante et inspirante dabit. In quo te, dulcissima sponsa, optamus in secula seculorum crescere, pollere, uigere, dicentes bene ualete.




ANNO DOMINI MXLuII
OLIuA AUSONENSIS siue uICENSIS EPISCOPUS.





NOTITIA HISTORICA.


Oliua, Oliue Cabrete Bisuldunensis comitis filius, e Riuipullensi monacho eiusque et Cuxanensis monasterii abbate, Ausonensis siue uicensis ab anno Christi 1017 episcopus. Eius preclara gesta a cl. Florezio  in ordinem redacta uulgauit ab eius morte cl. Hispanie sacre continuator Fr. Emmanuel Risco tom. XXuIII, a pag. 122. Scripta autem nonnulla exhibet in eiusdem tomi Appendice  X, a pag. 265: nimirum I. Sermonem in natali S. Narcissi episcopi et martyris; cui subditur: Narratio conuersionis beate Afre; II. Epistolam ad Gaucelinum archiepiscopum Bituricensem, pag. 275; III. Aliam ad monachos Riuipullenses, circa ann. 1023, a Petro de Marca e Catalonie tabulariis eruta ac primum euulgata; necnon: Iu. Ecclesie uicensis siue Ausonensis consecrationem anno 1038; u. Synodicam concilii Narbonensis aduersus sacrarum rerum inuasores; uI. Epistolam ad Sancium Nauarre regem  anno 1023 directam, de incesto coniugio uitando, e sancti Ioannis Pinnatensis tabulario. Ibid. a pag. 275. Quibus addi posset e Galliarum regis bibliotheca tom. III, pag. 343, col. 2, cod. 2858: uII. Epistola Oliue ad Sancium regem Ibericum, qua eum hortatur ut aliquid de suo conferat ad exstruendam ecclesiam Riuipullensem; nec non: uIII. De Paschali cyclo et computo ecclesiastico, ex eadem regia bibliotheca tom. Iu, pag. 364, col. 1, cod. 7476: quo de opere frustra Baluzius, atque ex eo cl. Florezius tom. XXuIII, pag. 139, n. 59, subdubitant, num alius Oliue Riuipullensis item monachi sit, cum nullum cognominem scriptorem norint bibliographi



OLIuAE SCRIPTA.






I. SERMO IN NATALI SANCTI NARCISSI EPISCOPI CONFESSORIS ET MARTYRIS CHRISTI.

 Quia hodie, fratres karissimi, festiuitas almi confessoris Narcissi et martyris Christi annua decursione reuoluitur, gaudeamus. Hodie namque iustus in domo Domini plantatus, qui, sicut palma flores in excelsum protulit, maturos in aulam regiam fructus exhibuit. Hodie stola, quam in sanguinem Agni sepe abluerat, indutus, atque dignitate sacerdotii infulatus, et martyriali laurea coronatus, et roseo sui sanguinis rubore perfusus, celi palatium ingressus, celesti Imperatori fortissimus miles gloriose est presentatus. Hodie domum senatoriam introiuit, et a Christo uero Rege complexus in ordine suo collocari promeruit. Et ideo exsultent iusti in Domino, quoniam rectos decet collaudatio; dicantque iusto: quoniam bene, quoniam fructum adinuentionum  suarum manducabit. Gaude et tu nimium, Felix; et letare, Gerunda, quoniam speciale promeruisti munus, quod nulla circa te commanens ciuitas potuit habere, uel locus. Tibi namque Africa fidei calore repletum, Deo disponente, Felicem direxit sanctissimum, qui Barchinonem docendo ad Christi fidem atque culturam direxit, et predicando impurias ab errore demonum liberauit; uiam ueritatis ignorantibus demonstrauit, atque se euangelizans cum triumpho martyrii in te gloriosa morte quieuit. Tibi quoque uerus Oriens atque Sol iustitie Narcissum florem paradisi et luciferum aduentus sui preconem direxit, qui diuersas illustrando prouincias, atque prouocando animas ad penitentiam, diabolica fraude deceptas, dum te sua predicatione doceret, suisque  sanctissimis orationibus foueret, in te uenerabilis martyr existens cum consortibus propriis in libro uite conscriptis in perpetuum premuniret. Sed, o beate Narcisse, flos paradisi, atque in omni loco permanens  bonus odor Christi, quibus te laudibus extollemus? Fidemne prius an uirtutes miremur? Sed fidem, quoniam sine ipsa, que te scuto armauit, galeaque salutis protexit, et gladio spiritus, uerbo scilicet Dei, premuniuit, nusquam quisque Deo placere ualebit. De uirtutibus autem, quibus te gratia Christi ornauit, pauca de multis, propter quod cepimus, exsequemur. Igitur eo tempore, quo per Augustam ciuitatem transitum habuisti, quid ibi gesseris, qualiter ibi docueris, testimonio tua sanctitas non indiget; quoniam repleta ciuitas tuis predicationibus, et munita tuis sanctis orationibus hactenus sacerdotes a te constitutos et martyres ostendit. Ibi denique date lupanaribus, et diuersis generibus pollutionum nefandissime ueneris meretrices,  et in hospitium suscipientes tuamque sanctitatem diutissime intuentes, et claritatem superni luminis in te celitus emissam conspicientes, Domini nostri Iesu Christi uerissime per te meruerunt esse cultrices. Ipse nimirum eas de faucibus antiqui draconis eripuisti, easque suo Creatori purificatas a sordibus mentis et corporis consecrasti; atque animatas tua sanctissima predicatione inter collegia martyrum cum corona martyrii mirabiliter introduxisti. Ipsum etiam draconem inimicum generis humani repletus Christi sapientia sapientissime conclusisti, ut nisi draco draconem suum interficeret amicum, ipse ruinam passus profundissimam protinus rueret in abyssum. Aquas interea Alpium Iuliarum, quas ne ad usum proficerent hominum liuidus  infecerat inimicus, tua dulcis oratio in dulcedinem uertens humanis usibus aptas exhibuit. Ergo nullatenus te deserebat gratia Christi; sed ubique illuminans inflammabat, ubique protegens circumdabat,  ut bene tibi congrueret quod scribitur in psalmo, quoniam Dei Filius tenuerit manum dexteram tuam, et in uoluntate tua te deduxerit, et martyrio coronatum te assumens atque ad celi palatium transferens, et inter senatores curie celestis te constituens in collegio eorum disposuerit. Ergo, fratres karissimi, quoniam nobis dies tante solemnitatis confessoris Christi, nostrique apostoli et martyris [illuxit], gratias et laudes reddamus omnipotentissimo Creatori; illius prelibati Narcissi, floris uidelicet paradisi, nos subdentes orationi, et quod amauit amemus, et quod uerbo predicauit credamus, et quod operibus exhibuit imitemur. Exsultet  igitur pontifex noster, clerus, simulque congaudeat populus uniuersus. Quoniam sicut Roma, que caput et speculum est totius orbis, a Deo promeruit habere primum apostolorum et principem sue saluationis, Petrum, ita quoque Gerunda doctorem sue salutis florem paradisi promeruit habere Narcissum. Omnis hec dies in Christi laudibus expandatur, atque diuinis eius cultibus dedicetur; desinant esse iurgia, quia predicationis pacis recoluntur solemnia; desinant esse comessationes et ebrietates, quia cuius hodie festiuitas celebratur tales a Christianis prohibuit uoluptates.





II. INCIPIT CONuERSIO BEATAE AFRAE Apud prouinciam Ariciensem, ciuitate Augusta.

 Erat Narcissus episcopus eodem tempore quo Diocletiani ferebatur insania. Nesciens ubi intraret, profugus ad meretricem ingressus est, Afram nomine, cum diacono suo Felice. Illa autem uidens honestos uiros aduentantes, existimans impudicos, parat cenam et omnia que, solito more, cum puellis suis parare consueuerat. Episcopus autem ueniens ut cibum caperet orare cepit et psallere. Afra autem, quia nunquam hec audierat nec uiderat, stupefacta cepit inquirere qui esset, et ut didicit esse episcopum Christianorum, protinus procidit ad pedes eius dicens: Domine, indigna sum, et in ista ciuitate nulla me turpior aliqua inueniri potest. Cui ait Narcissus episcopus: Saluator meus a turpissima tactus inquinari non potuit, illius nam sanctitas  omnes sordes eius deleuit atque mundauit. Non sordes inquinate inquinare poterunt Domini claritatem, nam et lux ueniens, et splendor solis dum circa cloacas et lutulentas plateas funditur a celo mundus, et mundus eleuatur in celum. Unde et tu, filia, suscipe lumen fidei, ut purificata ab omni peccato possis de meo introitu perpetua alacritate gaudere. Dicit ei Afra: Ego, que ampliora peccata commisi quam quanti sunt mei capilli in capite, quomodo possum a tantis dilui? Respondit Narcissus episcopus: Tantum tu crede, et baptizare, et salua eris. Tunc Afra, conuocans puellas suas, dixit: Iste homo episcopus Christianorum dicit mihi: Si credideris Christo et baptizata fueris, ab omni poteris mundari peccato. Quid uobis uidetur? Respondentes  Digna, Eunomia et Eutropia dixerunt: Tu nostra domina es, et si secute sumus ad inquinamenta facinorum, quomodo non sequemur ad indulgentiam peccatorum? Tu caput noster es, quocunque ieris, et membra sequantur necesse est. Interea cum sermocinarentur,  nox initium sumpsit, et incipiens Domino canere cum suo diacono episcopus totam noctem orando et psallendo pertransiens, simul habuit Afram cum puellis suis consortem.

Mane autem orto die, episcopus Narcissus cepit inquiri a persecutoribus, et dicunt Afre: Ubi sunt qui ad te introierunt nocte? Illa autem dixit eis: Hospites amatores mihi fuerunt et abierunt ad sacrificandum. Et putantes eos ad capitolium aut ad templum abiisse, tacuerunt; sed remansit unus ex eis qui diceret ad eam: Ego cognoui illos, qui sero uenerunt, quia Christiani erant, nam in omni hora signabant frontes suas signo crucis, qua Christus eorum passus est. Dicit ei Afra: Ad me meretricem haberent intrare Christiani! Ad me non ueniunt,  nisi qui mei similes sunt. Abiit hic, nuntiauit omnia que dixerat, queque audierat, iis qui querebant eos. Tunc abiit Afra ad matrem suam, Hilariam nomine, et dicit ei: Episcopus Christianorum uenit ad me, nesciens ubi intraret, et per totam noctem expandens manus suas ad Deum suum, cantans ei quod nouit, et nos fecit simul orare secum; circa gallorum cantum exstinxit se lumen candele, et cepi festinare ut incenderem, et non poteram. Tunc dixit mihi diaconus eius: Noli querere lumen exstinguibile; modo tibi ostendetur lux, que exstingui non potest. Hec cum audisset episcopus orauit dicens: ueni, Lux uera de celo, et ostende nobis faciem tuam, et salui erimus; mox uenit fulgur de celo sicut sol, et uenit sicut tonitruum, et non recessit;  sed tandiu ibi stetit, quandiu aurora inciperet; et dum ille orationem suam finisset, iussit nos sibi respondere et dicere: Amen; et lux fulguris illius statim recessit ab oculis nostris. Post hec misi me ad pedes eius, et dixi illi: Iniuriam tibi grandem  fecisti, quia ad me introisti: sum enim mulier peccatrix; et ille dixit mihi: Ubi me Deus meus fecit ingredi, ibi introiui. Mane autem circa horam tertiam ostenderunt se mihi, qui, antequam luceret, insidiati fuerant, ut exeuntem tenerent, et occiderent; sed cum exissem, conuenerunt me. Ego uero ubi faces de lino habebam, abscondi eos. Timeo ne scrutetur locus ipse; si iubes, domina mater, huc eos transire faciam, quia promisit mihi dicens: Facio te Christianam, ut omnia peccata tua deleantur.

Audiens hoc mater eius, gaudio repleta, dixit: Prestet hoc Deus, ut mihi hoc contingat. Cui dixit Afra: Ergo nocte ueniente transmigro eos huc. Cui respondit mater sua: Etiam si noluerit, roga eum.  uespere autem Afra rogauit S. Narcissum, et migrauit ad matrem eius. Ingressus autem domum S. Narcissus episcopus, factum est gaudium magnum, ita ut Hilaria per tres horas plantas eius teneret, et diceret: Obsecro te, domine, ut me facias mundari a peccatis meis. Tunc Narcissus episcopus dixit ei: Beata est fides tua, que antequam disceres uerbum ueritatis, ipsam ueritatem, quam per uerbum uix agnoscere possunt homines, in tua mente fundasti. Tamen quia uideo te capacem audiendi uerbum Dei, hodie incipite tenere ieiunium, et per septem dies ieiunate, audientes sermonem ueritatis; octaua autem die purificabimini ab omni peccato, et eritis tales quales fuistis infantes, non habentes conscientiam ullius criminis, ulliusque peccati. Dicit ei Hilaria:  Si iubes, dicimus quod colimus, et ita demum doce nos quid colamus. Dicit ei Narcissus episcopus: In hoc apparet quod bene potestis suscipere quod colere debeatis, cum quid colueritis euidenter exponatis; die ergo culturam tuam. Hilaria respondit: Parentes mei genere Cyprii fuerunt, et inde uenerunt. Cum sacra ueneris, et uenus coli non potest nisi ab iis feminis que meretricate fuerint, ideo denique ego filiam meam sacris ueneris consecrans, quasi dee ueneri seruituram inde meretricio placituram in prostibulo manere permisi, credens hoc quod mihi esset propitia uenus, si filiam meam diuinis eius imitationibus occupassem; nam quanto plures amatores habere poterit mulier que ueneri seruiret, tanto plus ueneri placere posse a sacerdotibus  ueneris affirmatur.

Audiens hec uir Dei Narcissus ingemuit et lacrymas fudit, dixitque ad diaconum suum Felicem: Surge, frater, et demus lamentum super istam talem culturam, et rogemus Dominum, ut ubi abundauit iniquitas, superabundet et gratia. Factum est autem ut, cum orarent, apparuit Aegyptius quidam nigrior coruo, nudus et uulneribus elephantiasis toto corpore plenus; dare cepit mugitum et dicere: O sancte Narcisse episcope, quid tibi cum chara mea? Quid tibi cum ancillis meis, quas ego semper in amicitia mea habui? Deus tuus mundas animas, et munda corpora diligit, iste iam mee sunt, alie esse non possunt. Nunquid ego intro ubi castitas regnat?  nunquid locum inuenio, ubi est spiritus castitatis? Hic tu quid intrasti, ubi inquinata sunt corpora, et pollute sunt anime? Tunc Narcissus dixit ei: Iubeo tibi, immunde spiritus, ut des in responsum quod te interrogauero. Dic mihi, damnate: Scis Dominum meum Iesum Christum Nazarenum tentatum, flagellatum, sputamentis in faciem attestatum, cibatum felle, potatum aceto, affixum in cruce, mortuum, et sepultum, et die tertio resurrexisse a mortuis? scis hoc factum? Respondit demon, et dixit: Utinam mihi hoc nescire licuisset! nam ea hora, qua crucifixus est, princeps noster fugiens a facie eius in templum Dei se misit, et ideo uelum templi scissum est, quia uirtutem persequentis ferre non potuit; tunc saxa ipsa solida scindebantur, et monumenta  aperta sunt, et surrexerunt sancti uiri, qui uiderunt hoc factum, quod princeps noster ab eo qui crucifixus est tentus est et catenis igneis est religatus. Respondit Narcissus et dixit: Quod nomen est principis uestri? Dixit ei demon: Satan nomen est illi, quod interpretatur initium mortis. Dicit ei Narcissus: Dic mihi, quid peccauit Dominus noster iehsu Christus, ut tanta pateretur? Dicit ei demon: Nunquam peccauit. Dicit ei Narcissus: Et qui nunquam peccauit, quare tanta passus est? Respondit demon: Non pro suis peccatis passus est, sed pro alterius. Dicit ei Narcissus episcopus: Ex ore tuo te condemnas, immunde spiritus. Cum ergo scias Dominum meum Iesum Christum non pro suis sed pro alienis peccatis occisum, discede ab iis mulieribus,  quia pro illis passus est qui ad fidem eius et gratiam confugerunt. Dicit ei demon: Quare docet lex sancta, et iubet ut res alienas non tollat aliquis; tu qui sanctus es, res meas quid tollis? Quid mihi tollis animas quas mihi lucratus sum? Dicit ei Narcissus: Et fractor, et fur es tu, ab initio damnate et inueterate, nam istas animas a Creatore suo et Domino tu separasti; ego modo te furem teneo, et Creatori creaturam suam restituo. Respondit ei demon dicens: Et ego creatura eius sum, ergo et me Creatori meo restitue. Dicit ei Narcissus: Tu ipse ore tuo confessus es Christum pro peccatis hominum passum; et si quo modo pro peccatis hominum passus est et pro demone passus esset, restituerem Creatori tuo; nunc autem sic passus est pro  peccatis hominum ut uestrum principem ligaret in infernum et principatum diriperet. Dicit ei demon: Fac pietatem super me, et da mihi in potestatem unam animam. Dicit ei Narcissus: Si dedero tibi in potestatem unam animam, quid de ea facies? Demon dixit: Interficio hominem, et lucror animam eius. Dicit ei Narcissus: Mane prima luce ego tibi dabo potestatem hanc, ut hec facias. Dicit ei demon: Dic mihi ante Deum quia das mihi animam intra corpus inclusam, quam lucrer. Dicit ei Narcissus: Ante Deum meum spondeo quod dabo tibi animam in corpore positam manducantis, et bibentis, et dormientis, et iterum uigilantis. Dicit ei demon: Modo iube me hic manere ista nocte. Dicit  ei Narcissus: Si potes nobiscum manere, mane. Dicit ei demon: Si expandis manus tuas ad celum, et fluctis genua tua et psallis Deo tuo, non possum hic manere. Dicit ei Narcissus: Nunquam tibi sit bene, immunde spiritus; non solum autem ego, sed et isti omnes tota nocte mecum Domino nostro flectent genua, et laudes ei una nobiscum canent. Tunc demon dire uocis teterrimum ululatum emittens nusquam comparuit.

S. autem Narcissus episcopus fecit post ieiunium reficere Afram cum matre sua et cum puellis suis, quas trementes pro eo quod uiderant et audierant, suis monitis et orationibus confortauit. Ipse autem cum S. Felice diacono suo non refecit, sciens se mane iterum cum demone certamen habiturum;  transiit quoque noctem oratione et psalmorum canoribus plenam. Die autem orto, adest demon dicens: Memor esto, sancte episcope, iuramenti tui quod dedisti ante Deum, et da mihi animam cuius corpus occidam, et animam ipsam mecum habeam. Responditque S. Narcissus dicens: Et tu iura mihi in nomine Domini mei ut statim interficies quem tibi dedero, et dic mihi, si non interficias, iubeat tibi Deus ut uadas in abyssum. Dixit ei demon: Per ipsum iuro qui nos cum principe nostro uicit, si non iubes ire in abyssum, quod statim interficiam eum quem mihi dederis in potestatem. Dixit ei Narcissus: uade iuxta fontem Alpium Iuliarum, unde nemo potest aquam bibere, non homo, non pecus, non fera aliqua, quia draco ibi habitat, et de flatu  eius, omnes qui ad fontem accesserint, moriuntur. Hunc draconem, uade, interfice, et animam eius in tuam redige potestatem. Tunc exclamauit demon dicens: O episcopum mentiosum, insuper etiam me obligauit iuramento ut amicum meum occidam, quem si non occidero, compellar ire in abyssum. Tum demon abscessit et occidit draconem, et liberatus est fons ad usum hominum usque in hodiernum diem.

Per dies autem plurimos docuit eas uerbum Domini, et baptizata est Hilaria et filia sua Afra cum puellis suis, et cum omnibus caris suis, et fecit domum Hilarie ecclesiam, et ordinauit eis episcopum Zozimum auunculum Afre. Ipse autem S. Narcissus, perfectis ordine rebus, post menses nouem ad Hispaniam  profectus est ad ciuitatem Gerundam, in qua multum populum per tres annos Domino acquisiuit, et ita demum ad martyrii palmam cum sancto diacono suo Felice attinxit, cuius passionis gloriam in sequentibus dicemus. Beatus igitur martyr Domini Narcissus diuini uerbi predicator egregius, et sacerdotii dignitate resplenduit, et cum triumpho martyrii aulam celestis regni uictor intrauit, primum quidem orientalibus, postea occidentalibus  populis uere fidei lumen ostendit, et apud Gerundam gloriosa morte requieuit. Cum ergo multos ad Christi fidem conuerteret, quadam die in Gerunda inter ipsa sacrificiorum mysteria, a persecutoribus trucidatus in confessione Trinitatis tribus uulneribus, uidelicet in humero, et gutture et sura, est debilitatus. Denique, completo uenerande passionis cursu magnifico, coronam glorie est consecutus a Domino et in eternum regnat cum illo. Cuius uenerabile corpus hactenus incorruptum ad insigne manet miraculum; spiritus autem coniunctus Domino in celestibus regnis exsultat cum illo. Quanquam enim ubique Christus suos in mundum ad predicandum misisset apostolos, multisque adhuc gentilitatis erroribus plurimi fuissent occupati, tamen  Dei misericordia ac Redemptoris nostri fauente clementia, beatus Narcissus doctor nobis apostolus est directus. Itaque, dilectissimi, imitatores illius estote secundum egregiam predicationem Pauli, sicut et ille exstitit Christi. Si quis autem particulam iustitie, Deo concedente, in corde suo senserit, ad predicationem egregii martyris confugiat, ne quod in se rectum uidetur stare, ullatenus corruat. Si quis uero, quod absit, enormitate scelerum pressus ad foueam tendit desperationis, penitentiam Afre sociarumque illius imitando intueatur meretricis, que per Narcissum edocte, et per Christum saluate, fructum, Christo donante, percipere meruerunt iustitie. Ipse, qui more Elisei amaritudinem aque orando uertit in dulcedinem, poterit peccatorum  nostrorum orando pellere amaritudinem, et de Christi gratia pietatis parare remissionem. Inter hec, dilectissimi fratres, in huiusmodi uenerabili cultu funestam, sacrilegam atque peruersam Hebreorum corripite plebem, ut ita discat solemnia martyris uenerari quem nunquam uolens didicit amare uel credere. Sed, o flos paradisi, beatissime Narcisse, qualescunque nostras et nimium exiles nostrorum suscipe laudes, et qui in conspectu Domini de tua semper manes felicitate securus, esto clementer de nostrarum pondere miseriarum sollicitus, et qui in presenti de tua sumus celebritate letantes, tuorum in eternum mereamur meritorum fore participes, illo concedente, qui te ad laudem et gloriam nominis sui mirabiliter coronauit, perpetueque salutis  et commodi presentis consultorem misericorditer condonauit iehsu Christus et Dominus noster, cui est cum Patre et Spiritu sancto omnis laus, gratiarum actio, potestas, uirtus, et benedictio in secula seculorum. Amen. Passus fuit beatus Narcissus in ecclesia S. Felicis Gerundensis, que tunc temporis S. Marie extra muros uocabatur, cum diacono suo Felice anno Domini 297 in loco in quo nunc iacet, quo erat ecclesia cathedralis tempore infidelium.





III. OLIuAE EPISTOLAE.





EPISTOLA PRIMA. GAUCELINI BITURICENSIS ARCHIEPISCOPI AD OLIuAM. 


Omnipotentis Dei clementia G. archiepiscopus et abbas eiusdem honoris gratia sublimato domno O. plurimum salutis munus.

uestre preconium sanctitatis, etc. Reliqua habes tomo Patrologie CXL, in GAUCELINO, ad ann. 1029.



EPISTOLA II. OLIuAE AD GAUCELINUM ARCHIEP. BITURICENSEM.

GAUCELINO sancte prime sedis Bituricensis archiepiscopo uenerando, cunctisque beati patris Benedicti Floriacensis cenobio degentibus, pusillis cum maioribus, O. sancte Ausonensis Ecclesie presul,  licet indignus, et abbas, secumque degens congregatio cuncta, pie in Christo uiuentibus omnia bona.

Gratias agimus uestre uenerande paternitati et amantissime caritati, quoniam et nostris doloribus condoluistis, et ut patres filiis compassi estis, et de tanto terrarum spatio nostri memores facti, ualde consolatorias litteras direxistis. Suscepimus autem illas cum multo uestri desiderio, et consolati sumus non modice relegendo. Nostre uero post Deum summa consolationis hec est, si eius animam uobis Christo placeat commendare; quam, sicut omnium nostrum, cum illo cupimus esse. Omnipotenti quoque Domino uos commendantes uestris orationibus nos committimus, orantes ut quos dirimit ab alterutro locus in se indiuisibilis perenniter iungat Deus.



EPISTOLA III. EIUSDEM AD MONACHOS RIuIPULLENSES. 


OLIuA sancte Ausonensis Ecclesie presul, licet indignus, et abbas, uniuerso cetui cenobio Dei Genitricis commanenti desiderabile premium celestis regni.

Dum uestre nuntium sanitatis letus audio, hoc est quod semper exopto. Scitote autem me similibus oblectari uestrique memorem gratissime fieri. De constructione uero, que scripsistis, parietum et capse ceterarumque rerum, ex uestri parte haud mihi secus uidentur ac bona, cum sint piissimi Dei gratissima dona. De absolutione quoque Witardi et emendatione ipsius confido in uobis post Dominum  Iesum, uobisque committo et iuxta uelle soluere et pro posse corrigere. Igitur nos, postquam a uobis excessimus, inter cetera que gessimus, inter archiepiscopum et uicecomitem Narbonensem ad diri  . . . . . . . . . negotia iudices statuimus, pactumque pacis dicto. . . . . . . . . parati ad finiendum, cumque prestolatur huius causa facti, comitissa Rutenensis uenerit ad soluendum. Conuentionem interea colligaui inter Wifredum et Willelmum et Ugonem comites. Hac hebdomada coniungentur, si forte tantis malis finem imponere ualeamus. His ergo et aliis preoccupati negotiis, regressionis nostre diem uobis mandare nequimus, rogantes ut horum que circa uos sunt uestris quantocius litteris conscii per omnia simus. Preterea cycnos et gauiancum, delicias domini, quam maxime custodite; et quidquid illis aduersi acciderit, aut boni contigerit, continuo litteris prenotate; ut aut prosperis colletemur, aut aduersis afficiamur. Euge autem  quoniam est nobis et grus, que iam didicit era saltibus peruolare, asinis et porcis oculos eruere, uideturque iam capite rubescere, pennis nigrescere et uoce clarescere; cuius tantis prosperitatibus uos conuenit congaudere. Bene ualete.



EPISTOLA Iu. EIUSDEM AD SANCIUM NAuARRAE REGEM. 

Orthodoxe fidei cultori magnifico domno SANCIO regi gloriosissimo, uniuersis laudibus preferendo, OLIuA sancte Ausonensis Ecclesie presul et abbas licet indignus, secumque commanens diuini ordinis cetus, felices triumphaliter hic possidere successus, et non finiendos in celestibus eternaliter fructus.

 Si prosperitas uestre magnificentie diuini muneris concessionibus augmentatur, nichil nostris mentibus optabilius inesse probatur. uerum si quibuslibet incommodis promouetur, nichil quod magis nolumus inuenitur. Agimus autem innumeras pro posse gratias omnipotentie Conditoris, qui sic latitudinem uestri cordis uinculo sui constringit amoris ut que maxima sunt operum uestrorum, uel media, non propria sponte peragatis, sed timentium illum consilia, horum uidelicet qui longe sunt et qui prope, regali solertia conquiratis. uobis quoque plurimas impendimus laudes quoniam nunquam nostram paruitatem excipitis, sed in benefaciendo, et quasi magnum aliquid ex uestris negotiis consulendo perquiritis. Quo circa nostras animas ita uestro spiritui  coniunxistis, ut nemo nostrum sibi quidquam melius optet euenire quam uobis. uidimus hoc tempore domnum abbatem Pontium fratrem et filium nostrum cum Garcia fidelissimo uestro, qui nobis  retulerunt mandatum et sollicitudines animi uestri.

2. Igitur de hoc, unde placuit uestre celsitudini nostram inquirere paruitatem, quidquid melius ex lege et prophetis, uel de ceteris diuinis Scripturis colligere potuimus, uestris obtutibus dirigere studuimus. Quanti ergo sit criminis coniugali uinculo proximos coniungere sanguinis lex ueteris Testamenti pronuntiat, prophete clamant, apostoli ostendunt, sanctique post illos Patres suis dictaminibus innuunt. Et quod ueteri lege damnatur a prophetis, id ipsum interdicitur ab apostolis; contradicitur, et a ceteris postmodum diuine scientie cognitoribus anathematizatur. Clamat denique Dominus ipse per Moysen in libro Leuitico: Omnis homo ad proximam sui sanguinis non accedat, ut reuelet turpitudinem  eius. Subinfert quoque post pauca et dicit: Cum uxore proximi tui non coibis, nec seminis commistione maculaberis. Item in eodem: Omnis anima que fecerit de abominationibus his quidpiam, peribit de medio populi sui. Item post paululum in eodem: Qui coierit cum uxore patrui, uel auunculi sui, et reuelauerit turpitudinem eius, portabunt ambo iniquitatem suam, et absque liberis morientur. Item Ezechiel propheta dicit de hoc inter cetera: Si genuerit homo filium sanguinem effundentem, et uxorem proximi sui polluentem, nunquid uiuet? Non uiuet. In peccato suo quod operatus est in ipso morietur. Hinc iterum Osee propheta loquitur inter alia: Maledictum, mendacium, homicidium, et furtum et adulterium inundauerunt, et sanguis sanguinem tetigit. Propter hoc  infirmabitur terra et omnis qui habitat in ea in bestia agri, et uolucre celi, et in piscibus maris. Sanguis etenim sanguinem tangit, dum irrationabilis copule profana commistio sanguinis affinitati se iungit, atque in fornicationis nodum connubiale commercium transit. Hucusque de ueteribus. Christiane quoque religionis post Christum institutor et doctor apostolus Paulus huiusmodi genus fornicationis detestans, in Epistola ad Corinthios prima ait inter cetera: Nescitis quia corpora uestra membra sunt Christi? Tollens ergo membra Christi, faciam membra meretricis? Absit. An nescitis quoniam qui adheret meretrici, unum corpus efficitur? Erunt, inquit, duo in carne una. Qui autem adheret Domino, unus spiritus est. Item in eodem loco: Fugite fornicationem.  Omne peccatum quodcunque fecerit homo extra corpus est. Qui autem fornicatur, in corpus suum peccat. Hinc idem Apostolus in Epistola ad Thessalonicenses inter alia: Hec est enim uoluntas Dei sanctificatio uestra, ut abstineatis uos a fornicatione, ut sciat unusquisque suum uas possidere in sanctificatione et honore, non in passione desiderii, sicut et gentes que ignorant Dominum. Et post pauca: Non enim uocauit nos Deus in immunditiam, sed in sanctificationem. Itaque qui hec spernit, non hominem spernit, sed Dominum, qui etiam dedit Spiritum sanctum suum in uobis.

3. Abhinc sequuntur exempla canonum, qui a sanctis Patribus diuino Spiritu plenis editi, quid super  hoc contineant, hec ab illis ad posteros missa demonstrant. De incestis, ex concilio Ilerdensi, capitulo 4: Hi qui se incesti pollutione commaculant, quique in hoc detestando contubernio perseuerant, cum nullo Christianorum cibum sumant. Item de his, qui proximis se coniungunt, ex concilio Toletano, capitulo 5: Nullus fidelium propinquam sanguinis sui in matrimonio sibi copulet; quod si fecerit, tanto tempore a Christi corpore et fraterno consortio excommunicatus existat quanto fuerit ista contagione pollutus. Item ex concilio Agathensi capitulo 12: De incestis et iunctionibus nichil prorsus uenie reseruamus, nisi cum adulterium separatione sanauerint. Incestos uero dicimus, qui relictam fratris uxorem acceperint aut fratris germanam, aut nouercam,  aut consobrinam, aut de propria cognatione usque in septimam generationem, aut uxorem auunculi uel filiam auunculi, uel filiam patrui aut priuigne sue, quibus omnibus coniunctio illicita interdicitur. Item Gregorius papa sanctissimus in concilio Romano ait de hoc inter cetera: Si quis consobrinam duxerit in coniugio, aut uxorem de propria cognatione, uel quam cognatus habuit usque in septimam generationem, anathema sit. Et responderunt tertio omnes qui erant in concilio: Anathema sit.

4. Hec itaque sunt, o bone rex et clarissime princeps, incesti connubii damna. Hec diuinitus interdicte copule detrimenta, super que multo latius auctorum numerosa congereremus exempla, nisi  nos et breuitas temporis, et nuntiorum properata regressio, et prolixitas charte cogerent ab incepto desistere. Oramus autem uos et obsecramus per Dominum Iesum, ut omni circumstantia uos ab his exsecrandis operibus custodiatis, nulloque deinceps modo assensum tam nefandis usibus prebeatis. Quoniam sicut dicit beatus Paulus apostolus: Qui talia agunt digni sunt morte, non solum qui faciunt, sed et qui consentiunt facientibus.

5. Sed fortasse dicet aliquis: Si rex imperatori sororis coniugium non negauerit, tunc perseuerantia pacis et paganorum deletio, et Ecclesiarum ad legem Dei per omnes illorum terras restituetur correctio. Quod si non fecerit, pacis dissidium, et leuatio paganorum, et detrimentum in Dei legibus perseuerabit  Ecclesiarum. uana prorsus est ista cogitatio, et ut uerius fatear, diaboli in cordibus humanis immissio, et ab omni funditus ratione ueritatis absistens. Nunquam enim ex huiuscemodi copula pax processit, aut ex tam incesto connubio diuini cultus securitas emanauit. Denique Spiritus sanctus deridens tam stultorum hominum cogitatus, qui existimant quod ex istiusmodi illicita conuenientia pacis proueniat status, inducit tales in quodam loco dicentes: Faciamus mala, ut ueniant bona. An et isti non sunt horum similes et hereticis cequales, qui ex sponsione huius copule occasionem subintroducunt adipiscende pacis atque iustitie? Audiuimus autem et credimus propter quod et loquimur. Quoniam  semper ex castitate et pudicitia pax procedit, quare Christus qui est pax nostra, caste et podicissime uirginis filius inter homines uenit, ut pacificaret ea que in celis sunt, et que in terris. Certe Ioannes Baptista et precursor eiusdem Filii Dei, dum copulas Herodis prohiberet illicitas, capite truncatus propter iustitiam perdidit uitam, sed lucratus est gloriam. Et non solum ipse, sed et omnes sancti, qui nos hactenus precesserunt, diuine legis aduersariis usque ad effusionem sanguinis restiterunt. Ergo si propter hoc contra uos aduersitas improborum hominum, Christianorum scilicet uel paganorum, insurrexerit, ne timeatis illos, neque paueatis. Dominum autem Christum, ipsum sanctificate. Ipse terror uester, et ipse pauor uester, et erit uobis in  sanctificationem, in laqueum autem offensionis, et in petram scandali omnibus, qui propter hoc insurrexerint aduersum uos. Eritque cum illis brachium carneum, uobiscum uero Dominus Deus noster, qui est adiutor in opportunitatibus, in tribulatione. uerum si aliquatenus uos ab illis permiserit flagellari, habete in memoria repositam eternam spem, quam sine dubio uobis concedet, sempiterne hereditatis, quam oculus non uidit, nec auris audiuit, nec in cor hominis ascendit, que preparauit Deus diligentibus se. Non enim semper boni tribulantur, nec semper mali iustos opprimunt, quia gloria eorum stercus et uermis est, et ducunt in bonis dies suos, et in puncto ad infera descendunt.

6. Notum autem habemus quia in uestris olim regionibus  leges rectissime promulgate et sancti canones a beatissimis Patribus sunt instituti. Eratque tunc temporis terra uestra specimen totius orbis in religione diuina et dominatione terrena. Nunc autem regionem uestram coram uobis alieni deuorant  et desolantur, sicut in uastitate hostili. Quoniam tribus inter cetera uitia pessimis nequitiis cognoscitur subiacere, incestis uidelicet coniugiis, et ebrietati atque auguriis. Et de primo quidem pro posse iam diximus; de ebrietate uero per Isaiam loquitur Dominus: ue qui potentes estis ab bibendum uinum, et uiri fortes ad miscendam ebrietatem. Hinc et Paulus apostolus dicit quia ebriosi regnum Dei non possidebunt. De auguriis autem precepit Deus in lege: Non auguriabimini, nec obseruabitis somnia. Hinc et Paulus apostolus ait: Dies obseruatis, et menses, et tempora et annos; timeo ne forte sine causa laborauerim in uobis. Interim nos finem damus epistole. Rogamus uos ut dominum, et obsecramus ut patrem, et admonemus ut filium, quod  nostris dictis, imo diuinis assertionibus credere non dedignemini, nec malorum hominum permittatis preualere consensum contra leges diuinas et statuta sanctorum, in ordine scilicet Ecclesiarum et correctione monasteriorum, defensione quoque pupillorum et uiduarum, et iustissima dispositione uobis plebium commissarum. Nos autem, quandiu sumus in hoc corpore, semper erimus orantes pro uobis, quemadmodum pro animabus nostris, ut Deus omnipotens ab insidiis inimicorum uestrorum uos clementer eripiat, et in sanctis operibus usque ad finem uite perseuerare concedat. Si quid uero uestri nobis placeat mandare seruitii, iubete pro uelle, quoniam parati sumus obedire pro posse. Quod autem hic non potuit scribi, in ore domni  positum est Pontii . . . . . Datum per manus Arnalli huius operis ministri, u Iduum Maiarum, anno. Incarnationis Christi millesimo uigesimo tertio, indictione uI.





Iu. uICENSIS ECCLESIAE CONSECRATIO. 

 Anno incarnationis Dominice 1038, era MLXXuI, indictione u [uI] uenit domnus Guifredus S. prime sedis Narbon. archiepiscopus, uir excellentis ingenii, et sapientie singularis, ad sedem B. Petri apostoli principis Ecclesie Ausonensis, atque cum eo episcoporum sue dieceseos uenerabile collegium, cum caterua premaxima diuersi ordinis clericorum, occurrente simul uarie dignitatis ac utriusque sexus grandi multitudine populorum, ad consecrandam eiusdem sedis basilicam in honore beatorum apostolorum Petri et Pauli constructam. Agebantur autem hec sub potentatu et presentia domne Ermesindis comitisse diuine legis operatricis magnifice,  suique nepotis domni Raimundi comitis et marchionis, pueri egregie indolis. Horum uero numerosa cateruatim profluens congeries aduocatorum, et conuentus reuerendorum, quem supra retulimus, presulum, facta sunt instinctu et industria mentisque deuotione paratissima domni Oliue prefate sedis uenerandi pontificis, qui eamdem ecclesiam strenuiter a solo ceptam, multisque sumptibus et labore perfectam, diuersis sanctorum pignoribus undecunque contractis, ad sanctitatis cumulum perornauit, atque cum precellentissimo episcoporum agmine, sacro plebis ordine, diuina se iuuante gratia, dedicauit.

 Denique is, de quo supra retulimus, domnus Guifredus Ecclesie Narbon. archipresul eximius, et multimodis laudibus efferendus pontificum sibi assistentium chorus, iucunde celebritatis laudibus perpulchre salutis diuinique consummato fine mysterii, hanc constitutionis dotem eidem ecclesie contulerunt, eamque perpetua lege ualituram pontificali censura promulgauerunt. In nomine summi et incommutabilis Dei et Saluatoris nostri Iesu Christi, ego Guifredus prime sedis Narbonensis archiepiscopus, et Oliua pontifex Ausonensis, et Berengarius Elenensis, et Guislabertus Barchinonensis, et Eriballus Urgellensis, et Guifredus Carcassonensis, uno animo et indiuisa sententia simul omnes hanc dotem corroborationis sancte matri ecclesie Ausonensi in honore beatorum  apostolorum Petri et Pauli fundate et consecrate concedimus, et confirmamus, et ut irrefragabili iuris perpetuitate inconuulsa permaneat sub diuini nominis obtestatione, et nostri ordinis auctoritate sancimus. In primis eamdem ecclesiam statuimus esse omnino liberam, nec cuiuscunque seruitii qualibet exsecutione obnoxiam. Omnes ecclesias, uel uniuersa predia quantacunque uel ubicunque quorumlibet fidelium dono sibi iuste concessa, uel usque in perpetuum iuste concedenda libere teneat, et secure possideat, ea uidelicet, que hactenus habuit, et nunc habet, uel quidquid in omnibus mortalium temporibus habuerit, tertiam partem de redditibus ecclesiarum, uel siluarum, aut de pratis, aut eremis, siue rafigis, uel quos huius patrie uulgus tertios  absolute uocat, quemadmodum hucusque habuit, uel habere debuit, uel etiam pascuarios undecunque habet, uel habere debet, ut in perpetuum sine quorumlibet impedimento possideat, confirmamus, et ut semper habeat statuimus monetam publicam sue regionis, et toloneum de marcatis ipsius loci et Minorise, ut semper obtineat, omni modo roboramus.

Interdicimus quoque iuxta statuta sanctorum canonum, et auctoritatem antiquorum Patrum, ut nullus quorumlibet pontificum intra fines ipsius episcopatus ecclesiam consecrare, uel penitentes eiusdem episcopi suscipere, nec eius clericos ordinare presumat, nisi forte presul prenominate sedis assensum spontanee prebeat. Nemo predia ipsius  ecclesie, ubicunque debita illi nouerit, celare audeat, sed mox ubi cognouerit, ad profectum illius confestim manifestare non pigeat. Nullus princeps, nulla quelibet potestas magna uel parua, nec aliquis cuiuscunque dignitatis, aut sexus, aut ordinis homo terminos ipsius episcopatus abbreuiare presumat, nec ad damnum prefate sedis quolibet modo transferre uel alienare contendat.

Terminus uero totius episcopatus S. Ausonensis Ecclesie incipit a finibus Bergitani, et conscendit usque in montem, qui dicitur Eramala, et usque in montem Suroca, et uenit usque ad pratum campi Rotundi, uaditque per ipsam Serram, sicut aque diuertunt per ipsam rupem de Latione, descenditque  usque in fluuium Teser, et peruenit usque ad plantatios, qui terminus est inter Gerunden et terminos Ausoris, usque in riuum Ausoris; conscendit quoque per ipsam Serram usque in Gerundellam; deinde per ipsam uiam, que uenit ad Bellam pollam, et progreditur usque ad terminos, qui sunt inter Ioannet et ipsam Elzetam, et uenit in finibus Arbutie, et inde descendit usque ad cacumen montis, qui dicitur Sera, et usque ad Calm, que dicitur Eramala, et peruenit usque in collem montis Nigri: deinde ad riuum Congusti uenit usque ad castellum Bertillis, et usque super rupem S. Genesii, et inde ad montem S. Saturnini, et ad montem Caluum, atque inde protenditur usque ad montem Serratum. Progreditur autem per medios terminos, qui  sunt inter marchiam Barchinonensem et Ausonensem, sicut diuiduntur ipse marchie, et uadit usque castrum, quod dicitur Cheralt, et pergit per mediam diuisionem ipsarum marchiarum, usque in fluuium Sigorim, similiter ab eo latere, quod superius scriptum est in finibus Bergitani, uadit ipse terminus inter marchiam Ausonensem et marchiam Barchitanensem, sicut diuiduntur ipse marchie, et pergit usque in fluuium Sigorim.

De ipsa quoque terra, uel uniuersis ecclesiis, aut parochiis, uel qualibuscunque prediis, que ad canonicam eiusdem sedis B. Petri apostoli pertinent, uidelicet, quod hodie iuste possidet, uel abhinc per uniuersa tempora iuste possederit, uel acquisierit, per auctoritatem B. Petri apostoli principis,  et per ordinem nostrum excommunicamus et interdicimus, excepto quantum frater et cepiscopus noster domnus Oliua soluerit, ut nullus homo cuiuslibet potestatis, aut sexus aut ordinis, aliquid inde audeat tollere, aut alienare, uel ad damnum predicte canonice quolibet modo transferre, uel commutare. Hoc ipsum uero, quod iuris ipsius canonici fore dignoscitur, eo tenore obligamus, ut, quemadmodum supradictum est, quidquid exinde prefatus pontifex Oliua soluerit, solutum permaneat, quidquid soluere noluerit, excommunicatum pontificali censura persistat.

Igitur hanc uniuersam nostre constitutionis dotem superius promulgatam perenni lege ualituram censemus; omnemque hominem illam obseruantem,  et ut stabilis permaneat adiuuantem pro posse benedicimus, et ut diuturnitatem uite presentis et perpetuitatem semper manentis obtineat, preoptamus. Statuimus autem sub diuini iudicii obtestatione et anathematis interdictione, ut si quislibet homo cuiuscunque potestatis aut ordinis hanc dirumpere uel uiolare nisus fuerit, aut diruperit, aut uiolauerit, hic de parte Dei omnipotentis, et B. Petri apostoli omniumque sanctorum, et nostra excommunicatus permaneat, et conuentu S. Ecclesie, et omnium Christianorum alienus existat, tartareis uinculis innodatus inferorum penas eternaliter sentiat; quod si ab incepto desistat, et digna penitudine simul et emendatione satisfaciat, ab hac excommunicatione  soluatur, et hec nostra constitutio irrefragabilis et inconuulsa perpetualiter habeatur.

Actum est hoc in sede beatorum apostolorum Petri et Pauli secundo Kalendarum Septembrium, an. 8 regni regis Henrici, scriptum manu Ermemiri eiusdem sedis canonici et presbyteri, ad uicem Arnaldi, Oliue pontificis notarii. Raimbaldus Arelatensis archiepiscopus; Pontius Agnensis archiepiscopus; Guifredus S. Narbonensis Ecclesie archiepiscopus, qui hanc ecclesiam nostre metropolis dedicaui; Oliua episcopus; Guislibertus gratia Dei Barchinonensis episcopus; Eriballus episcopus; Arnallus archipresbyter; Willelmus archidiaconus;  Godebalo de Bisaura; Foleo uicecomite; Raimundus comes et marchio; Adalbertus Leuita, qui et prepositus; Ermesindis gratia Dei comitissa; Wifredus gratia Dei Carcassonensis presul; Petrus episcopus; Arnallus episcopus; Berengarius nutu Dei S. Elenensis Ecclesie presul hec suprascripta confirmo: Bernardus gratia Dei episcopus Coseranensis; Bernardus T.; Gerallus uicecomes; Ermemirus, quamuis indignus, sacerdos, qui in supradicto anno uel die scripsi hec, que superius dicta sunt sub iussu prefatorum pontificum et procerum, et comite Raimundo et sub T





u. CONCILII NARBONENSIS SYNODICA Aduersus rerum sacrarum inuasores, sub OLIuA Ausonensi presule.

 WIFREDUS S. prime sedis Narbonensis archiepiscopus . . . conuenit apud Narbonam synodus, dilectissimis in Christo filiis Bermundo uicecomiti Ausonensi, Gerallo Caprariensi, Bernardo Gurbensi, Wisado Ellemari, Bermundo Foratellensi, Witardo Mauricensi, Mironi Salliforensi, Ugoni Ceruulensi, Elorico Aurisensi, Seniofredo Lausianensi, Wifredo Balciazensi, Bernardo Renuirensi, Wilelmo Montaniolensi, Bernardo Touensi salutem carissimam et benedictionem perpetuam.

Cum in Dei omnipotentis nomine congregati de necessariis rerum causis cunque. . re. . . . remur, surrexit in medio nostrum dilectissimus frater et cepiscopus noster Oliua, narrans qualiter beati apostolorum principis predia fidelium sibi dono  concessa, uobis [illicite] usurpetis, et in uestros, quod Dei est, usus expendere non formidetis. Quocirca, dilectissimi, nimium miramur quid sit, quod Deo sic sua tollatis, uel quare, quod parum sui est, non illi relinquitis, ut uestri multum possideatis. An qui uobis est pontifex ordinatus, que Dei sunt pro debito, sic dispensat, ut in praue uoluntatis facinoribus illa distrahat? Quomodo autem uos Ecclesie pie matris filios estimatis, uel debitum ut matri et conuenientem honorem impenditis, si exterorum more in partes trahitis quod ab illa uiolenter aufertis! uidete autem quantum quod agitis ab omni rectitudinis distet tramite, et uos immergat in laqueos iniustitie, dum, quod sanctissimorum Patrum seuerissima constat excommunicatione firmissimum,  sic deducatis ad nichilum, ut uos talis damnatio, nisi Deus auertat, possideat in eternum. Admonemus igitur uos per Patris, et Filii, et Spiritus sancti sempiternam unamque deitatem, et per beati apostoli Petri, cuius uicem immerito tenemus,  auctoritatem, et uos dirigendi facultatem, et per omnium nostrum nobis ligandi et soluendi a Deo traditam potestatem, ut reminiscentes mali quod facitis, dum Dei iustum iuste, iniuste tenetis, usque ad superuenturam S. Ioannis Baptiste primam festiuitatem reddatis Deo Ecclesieque matri quod perdidit, ut Deus uobis uestra custodiat, que concessit. Si autem, quod absit, nostram admonitionem paruipenderitis, et increpationem neglexeritis, nos sanctorum Patrum uestigia sequentes, ut illi talia interdixerunt, interdicimus, et per Patrem et Filium et Spiritum sanctum, nisi nostris dictis credideritis, uos et qui talia uobiscum egerint excommunicamus, et a liminibus sancte Ecclesie uos extraneos iudicamus, et omnes presbyteros uel cuiuscunque  ordinis clericos, qui uel uobis, uel in ecclesia, in qua uos fueritis, ecclesiasticum officium facere presumpserint, similiter excommunicamus. Quod autem frater et cepiscopus noster Oliua exinde soluerit, hoc nos soluimus, et quod ligauerit, hoc ligamus. Domnam uero Ermesindam comitissam, et filium eius Berengarium ab omni ista excommunicatione excipimus, simulque illam per Deum et rogamus et commonemus, ut sancto Petro suoque pontifici honorem debitum impendat, nec illum patiatur, in quantum potest, dispendium sustinere iustitie. Sicut autem eum uiderit diuinum opus exercere uelle pro posse, sic curet illi nocentes potestatiue corrigere, et omnimodis adiuuare, sciens sibi prouenire ad lucrum, si non eum passa fuerit  sui sustinere solatii detrimentum. Guifredus sancte prime Narbonensis Ecclesie episcopus. Adalbertus episcopus. Stephanus episcopus Agatensis. Stephanus episcopus.




ANNO DOMINI MXLuIII.
RODULFUS GLABER CLUNIACENSIS MONACHUS.





NOTITIA HISTORICA IN RODULFUM GLABRUM.


 Seculis X et XI, quibus in omnibus fere Germanie prouinciis littere ualde prouecte erant et presertim res tam ab antiquis quam a ceuis geste sepius et diuerso modo memorie tradebantur. Gallia uix unum uel alterum protulit scriptorem, qui a caligine qua tota obruta erat prouincia emergeret, historiamque sui temporis conscriberet. Post Flodoardum, Richerum et Dudonem, per quinquaginta annos, preter Ademarum Aquitanicum et Odorannum Senonensem, qui breuissimos tantum nimisque ieiunos annales congessit, nullum inuenies qui hoc munere functus sit. Denique seculo XI medio monachus quidam Cluniacensis historiam uniuersalem scribendam suscepit, inde a Bede et Pauli Diaconi temporibus nichil eiusmodi tentatum esse persuasus.---Rodulfus cognomine  Glaber  , in Burgundia ut uidetur natus, iam duodecimo anno ab auunculo monacho discipline traditus est monastice in cenobio S. Leodegarii Campellis  dicto. Litteras celeriter et non sine fructu didicisse uidetur; sed propter animum leuem, turbidum et truculentum, ipso teste, a fratribus expulsus est  . Unde ipsum per plura monasteria profectum, modo in S. Benigni Diuionensi  , modo in Meleredensi  , in S. Germani Antissiodorensi  et Besuensi  , denique Cluniaci degisse uidemus. Diuione Willelmi abbatis celeberrimi familiaritatem adeptus est, quippe quem Christi anno 1028 in Italiam comitatus sit  atque cuius uitam ipso mortuo conscripserit . Ultimis uite annis in Cluniacensi monasterio, quod tunc sub Odilone florebat, uixit  , abbati illi coniunctus, cuius iussu fratrumque precibus adductus est, ut Historiam, iam Willelmi auctoritate inceptam  , absolueret  . Res circa et post  annum millesimum in quatuor mundi partibus gestas conscribere ipsi propositum fuit, quas initio breuius, postea accuratius exposuit, ita ut usque ad an. 1044,  quo narrationem finiuit, multa notatu digna congereret. Sed nullo ordine, nullo certo consilio ductus, tempora ualde turbauit, plerumque annos aperte falsos etiam in rebus sue etati proximis annotauit  , multa que nullo modo historiam illustrant recepit, presertim miraculis et rebus prodigiosis enarrandis  , disquisitionibus theologicis et, ut uerbo abutar, philosophicis  exponendis immoratus est. Que annum millesimum antecedunt ex fama hausisse uidetur. Certe rerum scriptores nullos post Paulum ipsum nouisse iam dixi; uite enim S. Germani Antissiodorensis, S. Mauri et Brendani, quas affert  , ad tempora antiquiora spectant; Maioli uero et Willelmi epistolas  facile aliunde recipere potuit. Postea quoque res sepius ex uago rumore accepit. Quamuis  litteris operam dederit, et non solum scriptores ecclesiasticos, sed etiam petas Latinos  legerit, in terrarum tamen situ definiendo  , in urbium populorumque nominibus explicandis  errores ridiculos commisit. Quibus si addas superstitiosum animum  , sermonis inelegantiam, ne dicam horrorem  , sane non ualde auctorem commendandum putes. uerumtamen quecunque ipse uidit aut a ceuis accepit  fideliter in schedas retulit, animo satis candido et iusto  seculi genium descripsit, moresque deprauatos coloribus uiuidis pinxit. In historia Gallica multa sunt que ex ipsius testimonio pendent: etiam de rebus in Germania et Italia gestis habet que alibi frustra queras.





RODULFI GLABRI CLUNIACENSIS MONACHI HISTORIARUM SUI TEMPORIS LIBRI QUINQUE AB ELECTIONE POTISSIMUM HUGONIS CAPETI IN REGEM AD ANNUM USQUE 1046. Opus cum uetusto exemplari Thuaneo collatum.




RODULFI GLABRI PRAEFATIO.

 Clarorum uirorum illustrissimo ODILONI Cluniacensis cenobii Patri, RODULFUS GLABER.

 Iustissima studiosorum fratrum querimonia, interdumque propria sepius permotus, cur diebus nostri  temporis non quispiam existeret, qui futuris post nos multiplicia hec que uidentur fieri tam in Ecclesiis Dei, quam in plebibus, minime abdenda qualicunque styli pernotatione mandaret: presertim cum, Saluatore teste, usque in ultimam extremi diei horam, sancto Spiritu cooperante, ipse facturus sit in mundo noua cum Patre. Et quoniam in spatio fere ducentorum annorum nemo ista appetens exstitit, id est, post Bedam Britannie presbyterum, seu Italie Paulum, qui historialiter quidpiam posteris misisset scriptum: quorum uterque historiam proprie gentis, uel patrie condidit. Dum uidelicet constet tam in orbe Romano, quam in transmarinis seu barbaris prouinciis perplura deuenisse, que si memorie commendarentur proficua nimium hominibus  forent, atque ad commodandum quibusque cautele studium potissimum iuuarent. Non secius ergo que dicuntur, quin solito multiplicius circa millesimum humanati Christi Saluatoris contigerunt annum. Et idcirco prout ualeo uestre preceptioni  ac fraterne uoluntati obedio, primitus duntaxat ostensurus, quanquam salus annorum a mundi origine pernotata secundum Hebreorum historias a Septuaginta interpretum translatione discrepet. Illud tamen certissime commendamus, quod annus incarnati uerbi millesimus secundus ipse sit regni Henrici Saxonum regis primus. Isdem quoque annus Domini millesimus fuit regni Rotberti Francorum regis tertius decimus. Isti igitur duo in nostro citra-marino orbe tunc Christianissimi atque premaximi habebantur. Quorum primus, uidelicet Henricus, Romanum postmodum sumpsit imperium. Idcirco uero illorum memoriale seriei temporum stabiliuimus. Preterea quoniam de quatuor mundani orbis partium euentibus relaturi sumus,  dignum uidetur ut cordi est, qui utique religiosis loquimur, ut uim diuine et abstracte quaternitatis, eiusque conformem conuenientiam, Domino preeunte, suscepto operi inseramus.



LIBER PRIMUS.



INCIPIUNT CAPITULA LIBRI PRIMI.

    I. De diuina quaternitate.
    II. De Rodulfo rege.
    III. De Lothario rege.
    Iu. Qui postmodum Rome imperatores exstiterint.
    u. De paganorum plagis.





CAPUT PRIMUM. De diuina quaternitate.


Multiplicibus figuris formisque Deus conditor uniuersorum distinguens ea que fecit, ut per ea que uident oculi, uel intelligit animus, subleuaret hominem eruditum ad simplicem Deitatis intuitum. In his ergo perscrutandis pernoscendisque primitus claruere Patres Grecorum catholici mediocriter philosophi. Cum enim in plurimis exercitatos haberent sensus perinde in quarumdam quaternitatum speculatione, per quam presens mundus infimus mundusque futurus datur intelligi supernus. Quaternitates uero earum, que in sese reflexus, dum a nobis despertiri immobiliter ceperint, mentes simul atque intellectus se speculantium alacriores reddent.  Quatuor igitur sunt Euangelia, que constituunt in nostris mentibus supernum mundum. Tot enim constant elementa, que perficiunt istum infimum. Quatuor quoque uirtutes, que ceterarum gerunt principatum, nosque per admirationem sui ad ceteras informant. Pari etiam ratione quatuor sensus existunt corporis preter tactum, qui subtilioribus famulatur ceteris. Quod est ergo ether igneum elementum in mundo sensibili, idem est prudentia in intellectuali. Sursum namque sese erigens, anhelansque desideranter esse circa Deum. Illud quoque  quod er in mundo corporali, idipsum fortitudo in intellectuali, qui cuncta uiuentia uegetans, et in quemcunque actum promouentia roborat. Simili quippe modo quod gerit aqua in mundo corporali, idem temperantia in intellectuali. Nutrix quippe est bonorum, efferensque copiam uirtutum, ac seruans fidem per diuini amoris desiderium. Conformem quoque terra gerit speciem mundi infimi, iustitie speciei in intellectuali. Scilicet subsistens atque immobilis collocatio recte distributionis. Dignoscitur namque per omnia similis Euangeliorum complexio spiritalis. Euangelium itaque Matthei terre mysticam continet figuram, quoniam Christi hominis ceteris apertius demonstrat carnis substantiam. Illud autem secundum Marcum temperantie, que aque  speciem gerit, cum ex Ioannis baptismate penitentiam temperanter indicit. Illud quoque iuxta Lucam erisque et fortitudinis prefert similitudinem, quoniam spatiatim diffusum, plurimisque est historiis roboratum. Illud uero secundum Ioannem ignifici etheris prudentie, quodque ceteris constat sublimius, formam signanter exprimit, dum simplicem Dei notitiam et fidem insinuans introducit. Quibus etiam speculatiuis connexionibus, elementorum scilicet ac uirtutum, Euangeliorumque, ille conuenienter sociatur, uidelicet homo, cuius hec inuisa concessa  sunt obsequio. Namque illius uite substantiam Greci philosophi , id est paruum, mundum dixerunt. uisus quippe et auditus, qui intellectum et rationem ministrant, superiori conueniunt etheri, quod constat subtilius in elementis, quodque quantum ceteris sublimius, eo honestius ac lucidius. Subsequitur uero olfactus, qui eris et fortitudinis significantiam sorte exprimit. Gustus namque satis conuenienter aque et temperantie parem portendit significantiam. Tactus ergo, qui omnium constat infimus, ceterisque solidius ac stabilius, terre ac iustitie congruentissime prefert indicium. Ab his igitur euidentissimis complexibus rerum patenter et pulcherrime silenterque predicatur Deus, quoniam dum stabili motu in sese uicissim una portendit  alteram, suum principale primordium predicando, a quo processerunt, expetunt, ut in illo iterum quiescant. Constat etiam iuxta predicte stipulationis condictum mente cauta intueri fluuium, qui manat ex Eden Orientis, partiturque in nominatissimos quatuor amnes. Horum igitur primus, id est Phison, qui oris aperitio dicitur, prudentiam signat, que semper est in optimis diffusa et utilis. Per inertiam quippe paradisus sublatus est homini; necesse habet, ut preeunte prudentia repetatur. Secundus Geon, qui terre hiatus intelligitur, temperantiam signat, nutricem utique castitatis, que scilicet frondes salubriter exstirpat uitiorum. Tertius quoque Tigris, quem incolunt Assyrii, qui interpretantur dirigentes. Per hunc nichilominus signatur fortitudo,  que scilicet, reiectis preuaricatoriis uitiis, dirigens homines per Dei auxilium ad eterni regni gaudia. Quartus uero Euphrates, cuius etiam nomen abundantiam sonat, patenter iustitiam designat, que pascit ac reficit omnem animam illam desideranter amantem. Cum igitur significantia horum fluminum gerat in se species predictarum uirtutum, pariterque figuram quatuor Euangeliorum, non minus easdem uirtutes figuraliter gerunt tempora mundani huius seculi diuisa per quadrum. A mundi namque initio usque ad ultionem diluuii, in his duntaxat, qui ex simplicis nature amando suum cognouerunt Creatorem, bonitate prudentia uiguit, ut in Abel, Enoch, Ne, uel in ceteris, qui mentis ratione pollentes, utilia que agerent intellexerunt. Ab Abraham uero,  et in reliquis patriarchis, qui signis et uisionibus fruiti sunt, ut in Isaac, Iacob, Ioseph, et in ceteris, temperantia conformata probatur, qui scilicet inter aduersa et prospera proprium super omnia dilexerunt auctorem. A Moyse quoque et in reliquis Prophetis, uiris uidelicet robustissimis, legalium preceptorum institutionibus fultis, fortitudo sancitur, dum laboriosa siquidem legis precepta sollicite ab eis exercitata monstrantur. Ab aduentu denique incarnati uerbi ac deinceps omne seculum iustitia implet regitque, circumdat ueluti ceterarum finis ac fundamentum, sicut dixit suo Baptiste ueritas: Decet, inquiens, nos implere omnem iustitiam.

Dicturi igitur ab anno 900 incarnati creantis ac  uiuificantis omnia uerbi ad nos usque, qui claruere uiri in Romano uidelicet orbe insignes catholice fidei, cultoresque iustitie, prout certa relatione comperimus, uel uisuri superfulmus; seu etiam qui rerum euentusque uel plura contigerunt memoranda tam in sacris Ecclesiis, quam in utroque populo primitus ad illud totius quondam orbis imperium principale, scilicet Romanum, conuertimus stylum. Cum ergo omnipotentis Christi uirtus utique terrarum principes ad suum incuruasset imperium, tanto minus uiguit terror Cesarum, quanto iura illorum ueracius comprobantur, plus exstitisse ex timore ferocitatis, quam ex amore pie humanitatis. Sic denique tota paulatim illorum stirps a prefato imperio dispertita atque euacuata, ut maius indigeret sui dominio  urbs Romana, eiusque populus, quam ut olim consueuerat promere leges et iura externis patriis ac ciuibus. Ceperuntque plures ex gentibus, quas prius subdiderat, crebris illam infestationibus uexare, illius nomen etiam imperii preripiendo usurpare nonnulli ex circumiectarum prouinciarum regibus. Tunc perinde ualentiores et premaximi reges gentis Francorum Christianitatis iustitia pollebant, armorumque industria ac militari robore ceteris excellebant. Quorum uidelicet ditioni triumphaliter per plures annos applicatum est totum imperii culmen Inter quos etiam excellentissime micuerunt, Carolus scilicet, qui dictus est Magnus, nec non et Ludouicus cognomento Pius. Hi denique prudenti consilio et uirtute quosque in gyro belliones ita proprio subiugauere  dominio, ut quasi una domus famularetur suis imperatoribus orbis Romanus; potiusque respublica de paterno gratularetur prouectu, quam tuta pompatice extolleretur imperatorum metu. Sed quia horum gesta non disposuimus, seu genealogiam historiali more narrare, ad quem tamen finem regnandi uel imperandi illorum genus deuenerit, breuiter curauimus intimare. Perdurauere igitur reges ex eorum prosapia imperatores tam in Italia quam in Galliis, usque ad ultimum regem Carolum Hebetem cognominatum. Is denique habebat unum inter regni sui primates quemdam Heribertum, cuius ex sacro fonte filium susceperat, qui tamen ei calliditate sua certissime suspectus esse potuisset, si non excogitate fraudis simultas interuenisset. Cum enim  decreuisset idem Heribertus predictum regem decipere, fingens cuiusdam deliberandi occasionem negotii, qualiter illum, ut postmodum fecit, demulcendo in unum castrorum suorum introduceret, ac uinculatum carceri manciparet; tandem uero a quibusdam suggestum est regi, ut cautissime se ageret, ne Heriberti inuolueretur fraudibus. Dumque ille ex hoc, quod audierat, credulus, cautelam sibi de Heriberto adhibere decreuisset, contigit una die nimis expedite eumdem Heribertum cum suo filio in regis palatium deuenire. Surgens itaque rex ei osculum porrexit. Ille uero toto se humilians corpore, osculum regis suscepit. Deinde cum eius filium osculatus fuisset, stansque iuuenis quamuis conscius fraudis,  nouus tamen calliditatis, regi minime semel supplicaret: pater cernens, qui propter astabat, ualenter alapam collo iuuenis intulit. »Seniorem, inquiens, et regem erecto corpore osculaturum non debere suscipere quandoque scito.« Quod intuens rex cunctique qui aderant, abhinc deceptionis fraudisque aduersus regem Heribertum expertem crediderunt. uidens quoque regem contra se placatum, nichilominus rogabat attentius ut, ad se ueniens, negotium deliberaturus, quod dudum poposcerat. Statim uero rex promisit se, quo uellet, iturum. Designato igitur die, uenit rex ubi Heribertus rogauerat, tenuem etiam ducens exercitum, amicitie gratia. Qui nimium pompose die primo ab eo susceptus. In secundo autem, quasi ex iussu regis, precepit idem Heribertus ut  uniuersi qui cum rege uenerant, ad propria redirent, ueluti ipse cum suis obsequio regis sufficeret. Illi quoque audito Heriberto recesserunt, ignorantes quod regem in uinculis reliquissent. Tenuit enim Heribertus uinctum predictum regem usque in diem mortis sue. Genuerat preterea idem rex filium nomine Ludouicum, adhuc tamen puerum, qui, ut cognouit quod de patrefactum fuerat, arripiens fugam, Oceanum transiit, ibique usque ad annos uiriles degit.



CAPUT II. De Rodulpho rege.

Erat igitur tunc temporis Rodulphus Richardi ducis Burgundie filius, aptus uidelicet corpore, et intellectu idoneus. Qui etiam uxorem duxerat, Emmam  nomine, sensu scilicet atque aspectu insignem, sororem uidelicet Magni Hugonis, cuius si quidem militari industria regnum Francorum dirigebatur. Is quoque Hugo cernens regnum rege destitutum, ac sciens regis instaurationem suo pendere arbitrio, misit ad sororem, consulens illam quem potissimum ad regale eligeret culmen, se uidelicet suum fratrem, an potius maritum predictum, scilicet Rodulphum. Illa igitur prudenter, ut fuerat consulta, respondit magis se uelle regis mariti genu osculari quam fratris. Audiens autem Hugo gratanter annuit, regnique solium Rodulpho habere concessit. Qui Rodulphus, carens omni prole, solus sui generis regni culmine potitus obiit. Fuit enim hic Hugo filius Roberti Parisiorum comitis, qui uidelicet Robertus  breui in tempore rex constitutus, et ab exercitu Saxonum est interfectus. Cuius genus idcirco adnotare distulimus, quia ualde in ante reperitur obscurum.



CAPUT III. De Lothario rege.

Interea totius regni primates elegerun Ludouicum, filium uidelicet predicti regis Caroli, unguentes eum super se regem hereditario iure regnaturum. Iam enim predictus Heribertus morte crudeli obierat. Nam cum, diuino excruciatus languore, ad uite exilum propinquaret, atque a suis tam de salute anime quam de sue domus dispositione interrogaretur, omnino nichil aliud respondebat nisi hoc solummodo  uerbum: »Duodecim fuimus, qui traditionem Caroli iurando consensimus. Hocque plurimum repetens exspirauit. Preterea Ludouicus ex Gerberga, uxore quondam Gisleberti ducis, genuit filium, nomine Lotharium. Qui, confirmatus in regno, ut erat agilis corpore et ualidus, sensuque integer, tentauit redintegrare regnum ut olim fuerat. Nam partem ipsius regni superiorem, que etiam Lotharii regnum cognominatur, Otto rex Saxonum, imo imperator Romanorum, ad suum, id est Saxonum, inclinauerat regnum. Ipsum denique Ottonem, scilicet secundum, filium primi ac maximi uidelicet Ottonis, conatus est quondam capere positum in palatio Aquisgranis. Sed quoniam eidem Ottoni clam prenuntiatum a quibusdam est, noctuque cum uxore uix fuge presidium  petens obtinuit. Tunc denique Otto, congregato exercitu sexaginta millia et eo amplius militum, Franciam ingressus, uenit usque Parisios, ibique triduo commoratus; cepit redire in Saxoniam, rursusque quoque Lotharius, ex omni Francia atque Burgundia militari manu in unum coacta, persecutus est Ottonis exercitum usque in fluuium Mosam, multosque ex ipsis fugientibus in eodem flumine contigit interire. Dehinc uero uterque cessauit, Lothario minus explente quod cupiit. Hic denique genuit filium nomine Ludouicum. Quem, iam adultum iuuenem, ut post se regnaret, regem constituit. Cui etiam adduxit ab Aquitanis partibus uxorem, que, cernens uidelicet iuuenem patre minus fore industrium, ut erat ingenio callida, elegit agere diuortium,  monuitque illum ficte ut simul, de qua aduenerat, redirent Prouinciam, scilicet iure hereditario sibi subdituram. Ille quoque, non intelligens mulieris astutiam, ut monitus fuerat, ire parauit. Ad quam dum uenissent, relinquens eum mulier, suis adhesit. Cumque patri nuntiatum fuisset, prosequens filium ad se reduxit. Qui simul deinceps degentes, post aliquot annos absque ulla liberorum ope uterque obiit. In his igitur duobus regale seu imperiale illorum genus regnandi finem accepit.



CAPUT Iu. Qui postmodum Rome imperatores exstiterint.

Prescriptorum igitur regum genere exinanit sumpserunt imperium Romanorum reges Saxonum. Quorum scilicet primus Otto Henrici Saxonum regis  filius, cuius etiam sororem, nomine Haduidem, duxit uxorem Hugo dux Francorum, cognomento Magnus. Is denique Otto in gloria et uigore imperii non dispar illorum qui ante se imperium rexerant, necnon et in Ecclesiarum atque eleemosyne expensis ualde liberalis exstitit. Huius quoque imperii tempore, egressi audacter Sarraceni ab Africanis partibus occupauere tutiora Alpium montium loca, ibique aliquandiu morantes uastando regionem in gyro, diuerso raptu tempus expleuerunt. Contigit ergo eodem tempore ut beatus pater Maiolus, ab Italia rediens, in arctissimis Alpium eosdem Sarracenos obuiaret. Qui arripientes abduxerunt illum cum suis omnibus ad remotiora montis, ipso tamen patre grauiter  in manu uulnerato, dum in ea excepisset ultro ictum iaculi super unum de suis uenientis. Dispertitis quoque inter se omnibus que illius fuerant, interrogauerunt eum si tante ei essent in patria facultates rerum, quibus uidelicet se suosque ualeret redimere de manibus illorum. Tunc uir Dei, ut erat totius affabilitatis dignitate precipuus, respondit se in hoc mundo nichil proprium possidere, nec peculiaris rei se fieri possessorem uelle; sua tamen ditione non negans plures teneri, qui amplorum fundorum et pecuniarum domini haberentur. Quibus auditis, ipsimet hortabantur illum ut unum e suis mitteret qui sue suorumque redemptionis pretium illis deferret. Insuper pecunie pondus atque numerum ei determinantes indixerunt. Fuit enim mille  librarum argenti, ut uidelicet singulis libra una in partem proueniret. Misit quoque uir sanctus per unum de suis ad monasterium scilicet, cui preerat, Cluniacense, perparuam epistolam ita se habentem: »Dominis et fratribus Cluniacensibus, frater Maiolus miser et captus. Torrentes Belial circumdederunt me, preoccupauerunt me laquei mortis. Nunc uero, si placet, pro me et his qui mecum sunt capti redemptionem mittite.« Que ut delata est uidelicet predicti monasterii fratribus, exstitit illis pro uita incomparabilis meror ac luctus, necnon et totius patrie pertristis nuntius. Distractis quoque ab eisdem fratribus, queque in omni eiusdem monasterii ornamentorum erant supellectili, prestitutum pii patris quantocius coadunauere pretium.

 Sed uir sanctus secularis, dum interim a Sarracenis captus teneretur, cuius meriti esset latere non potuit. Nam cum ei hora prandii obtulissent cibos quibus uescebantur, carnes uidelicet panemque admodum asperum, et dicerent: »Comede, respondit: Ego uero si esuriero, Domini est me pascere; ex his tamen non comedam, quia non mihi in usu fuerunt.« Cernens enim unus illorum uiri Dei reuerentiam, pietate ductus, exuens brachia simulque abluens, et clypeum, super quem etiam in conspectu uenerabilis Maioli satis mundissime panem confecit. Quem etiam citissime decoquens, ei reuerentissime detulit. Ipse quoque suscipiens illum, atque ex more oratione premissa ex eodem reficiens, Domino gratias egit. Alius quoque Sarracenorum eorumdem, cultro  deplanans ligni hastulam, posuit incunctanter pedem super uiri Dei codicem, Bibliam uidelicet, quam ex more secum semper ferre consueuerat. Dumque uir sanctus intuens ingemuisset, aliqui minus feroces ex ipsis, perspicientes, suum increpuerunt comparem, dicentes non debere magnos prophetas sic pro nichilo duci ut illorum dicta pedi substerneret, si quidem Sarraceni Hebreorum, quin potius Christianorum, prophetas legunt, dicentes etiam completum iam esse in quodam suorum, quem illi Mahomed nuncupant, quidquid de uniuersorum Domino Christo sacri uates predixere. Sed, ad errorem illorum comprobandum, etiam ipsorum genealogiam penes se habent, ad similitudinem uidelicet euangelii Matthei,  qui scilicet ab Abraham narrat genealogie catalogum usque ad Christum, per Isaac successionem descendens. In cuius uidelicet semine uniuersorum promissa atque predicta est benedictio illorum, inquiens: Ismel genuit Nabaioth, atque deinceps usque in erroneum illorum descendens figmentum, quod scilicet tantum est a ueritate alienum quantum a sacra et catholica auctoritate extraneum. Preterea, ut beati Maioli sanctitas claresceret, is qui eius uolumen pede calcauerat, eodem die pro quauis occasione, reuera iudicio Dei, ceteri furiose irruentes in eum, eumdem ei truncauerunt pedem. Plures uero iam ex ipsis erga eum ceperunnt mitiores ac reuerentiores existere. Tandem uero quidam de fratribus illuc expeditius remeantes, data eisdem Sarracenis  presignata pecunia, patrem cum uiris tantum qui cum eo capti fuerant, in patriam reduxerunt. Ipsi denique Sarraceni paulo post, in loco qui Fraxinetus dicitur, circumacti ab exercitu Willermi Arelatensis ducis, omnesque in breui perierunt, ut ne unus quidem rediret in patriam.

Ipso igitur in tempore mortuus est predictus Otto imperator, suscepitque filius eius, secundus uidelicet Otto, idem imperium, quod satis strenue dum aduiueret rexit. Eodem ergo imperante, uenerabilis pontifex Adalbertus, ex prouincia que lingua Sclauorum uocatur Bethem, in ciuitate Braga regens ecclesiam sancti martyris uitisclodi, egressus ad gentem Bruscorum, ut eis uerbum salutis predicaret, dumque apud eosdem plurimam egisset predicationem,  multique ex eis conuerterentur ad fidem Christi, predixit suis quoniam in eadem regione martyrii coronam esset accepturus; ac ne pauerent, eis pariter indicauit, quia preter eum ibidem nemo ex eis erat perimendus. Contigit enim ut die quadam, precipiente eodem episcopo, quedam profana arbor sita iuxta fluuium, cui etiam superstitiose immolabat uniuersum uulgus, uidelicet excisa conuelleretur, constructoque ac sacrato in eodem loco altari, missarum solemnia per se episcopus ex plebe parauit. Qui, dum in ipsis sacramentis peragendis esset constitutus, ictibus iaculorum ab impiis perfossus, tandemque sacrum solemne peractum, simulque presentis uite imposuit terminum. Denique discipuli eius, accepto corpore sui domini, illud  secum ferentes, in propriam sunt reuersi patriam. Cuius etiam meritis usque in presens largiuntur hominibus plurima beneficia. Sequenti quoque, post multa nobiliter gesta remque publicam decenter dispositam, tempore obiit Otto, relinquens filium Ottonem uidelicet tertium, adolescentem tamen fere duodecim annorum. Qui, ut erat iuuenculus, acer tamen uiribus et ingenio, suscepit iure paterno regimen imperii.

Contigit igitur imperii illius initio ut sedes apostolica urbis Rome proposito uiduaretur pontifice. Ipse uero illico, imperiali usus precepto, quemdam sui consanguineum, cuiusdam ducis filium illo delegit, atque ex more in sede apostolica sublimari  mandauit. Quod utique dum sine mora peractum fuisset, pergrandis calamitatis occasio exstitit. Erat enim quidam Crescentius, Romanorum ciuis prepotens, qui, ut illorum mos est, quantum onerosior pecunie, tantum pronior seruiens auaritie. Hic autem non plane, ut rei probauit euentus, parti fauebat Ottonis. Nam ipsum pontificem, quem, ut diximus, ordinari, Otto iusserat, idem Crescentius omni destitutum honore a sede expulit, alterumque procaciter in eius loco subrogauit. Sed mox ut Otto hocf actum comperit, ira accensus, cum permaximo exercitu Romam properauit. Quod cum cognouisset Crescentius, illum scilicet urbi propinquare, conscendens cum suis turrim que sita est extra ciuitatem trans Tiberim, ob altitudinem sui Intercelos  uocatam, uallauit eam, defensurus pro uita. Tandem cum peruenisset imperator ad urbem, primitus iussit comprehendere illum male securum pontificem, uidelicet Crescentii arrogantia constitutum. Comprehensumque, precepit eius manus quasi sacrilegas amputari, deinde uero aures abscindi atque oculos expelli [f. euelli]. Post hec denique comperiens Crescentium, ut diximus, turre uallatum, que scilicet paulo post illum crudeli erat redditura neci, precepit eamdem circumdari densa obsidione sui exercitus, ne uidelicet Crescentio quoquo modo locus daretur confugii. Interea, iubente imperatore, construuntur in gyro machine ex lignis celsarum abietum nimium artificiose composite. Cernens quoque Crescentius nullam posse euadendi uiam reperire,  licet tardius penitudinis adinuenit consilium; non tamen ei prestitit miserendi aditum. Quadam igitur die, quibusdam de imperatoris exercitu consentientibus, egrediens latenter Crescentius, de turre scilicet, birro indutus, et operto capite, ueniensque improuisus corruit ad imperatoris pedes, oransque se ab imperatoris pietate uite seruari.

Quem cum respexisset imperator, conuersus ad suos, ut erat amaro animo, dixit: »Cur, inquiens, Romanorum principem, imperatorum decretorem, datoremque legum, atque ordinatorem pontificum, intrare sinistis magalia Saxonum? Nunc quoque reducite eum ad thronum sue sublimitatis, donec eius honori condignam uidelicet preparemus susceptionem.« Qui suscipientes illum, scilicet ut iussum  fuerat, illesum reduxerunt ad turris introitum. Ingressusque nuntiauit secum pariter reclusis quoniam solummodo tantum contingeret illis uiuere quandiu ipsa turris tueri ualeret ab hostium captione, nec ullam prorsus salutem debere ultra sperare. At imperatoris exercitus a foris urgendo impellens machinas; paulatimque euntes applicate sunt turri. Sicque pugne inito certamine, dumque alii desuper contendentes intrare, alii prorupere ad ostium turris illudque considentes euellunt, sursumque certatim gradientes, ad turris superiora peruenerunt. Respiciens quoque Crescentius cernit se teneri ab his quos putabat pugnando longius arceri posse. Capto namque ipso ac grauiter uulnerato, ceterisque, qui cum illo  inuenti fuerant, trucidatis, miserunt ad imperatorem quid de eo preciperet. Qui ait: »Per superiora, inquit, propugnacula illum deiicite aperte, ne dicant Romani suum principem nos furatos fuisse.« Quem, ut iussum fuerat, proiicientes, deinde post terga boum religatum per paludes uiarum plurimum deuoluentes, ad ultimum uero in conspectu ciuitatis in trabe excelsa pendere dimiserunt. His denique ita gestis, accersiens imperator Gerbertum uidelicet Rauenne archiepiscopum, constituit illum principalem Romanorum pontificem. Isque Gerbertus e Galliis oriundus exstitit, minorum etiam gerens prosapiam, sed tamen ingenio acerrimus, artiumque liberalium studiis plenissime instructus. Proinde Remorum etiam a rege Francorum Hugone fuerat  constitutus pontifex. Sed quoniam, ut diximus, ualde erat acer ac prouidus, intelligens Arnulphum eiusdem urbis archiepiscopum, quo uiuente ordinatus fuerat ex consensu eiusdem regis, niti in pristinam reformari sedem, caute iter arripiens ad predictum deuenit Ottonem. Qui satis honorifice ab eodem susceptus; quem etiam statim Rauenne, inde uero, ut diximus, Romane urbis sublimauit pontificem.

Contigit igitur ipso in tempore ut idem imperator, suggerente tam ipso pontifice quam aliis quibusque zelum profectus religionis domus Dei gerentibus, quosque in beati Pauli Ecclesia nomine tenus monachos, ceterum praue degentes, inde expellere deberet; ac alterius instituti, quos uidelicet canonicos dicimus, in eodem loco seruituros, ut ei suggestum  fuerat, substituturus esset. Cumque hoc appeteret implere decretum, apparuit ei noctu per uisum beatissimus apostolus Paulus, atque eumdem imperatorem huiusmodi monere curauit. »Si uere, inquiens, zelus diuine seruitutis optimi operis te adurit, uide ne huius propositi institutum presumas in monachis immutare expellendis. Non enim omnino expedit cuiusque ecclesiastici ordinis quamuis ex parte deprauati, proprium unquam abiici seu immutari propositum. In eo namque unusquisque iudicandus est ordine, in quo se primitus Deo uouit seruire. Reemendari tamen licet corrupto cuique in eadem proprie uocationis sorte.« Taliter quippe monitus, imperator retulit suis que audierat ab Apostolo, curamque agens qualiter eorumdem  institutum, scilicet monachorum, quiuisset ad melius informare, non expellere a loco uel immutare. Interea minus idoneo usus consilio, predicti Crescentii Ioannis in suam uxorem assumens, quam etiam paulo post, ut inconsulte acceperat, diuortium agens dimisit. Tandem quoque nitens remeare ad Saxoniam, morte superueniente in Italia obiit. Cernens quoque exercitus, quem secum duxerat, se suo domino destitutum, cegerunt se pariter in unum agmen, ne ab iis quos in Italia presserant trucidarentur, imposito ante se in equo defuncti imperatoris corpore. Sicque in patriam tuti peruenientes in monasterio beate semper uirginis Marie Aquisgranis decenter sepelierunt. Suscepit  igitur, post Ottonem uidelicet tertium, regnum Saxonum illius consanguineus Henricus, qui, etiam non regni sui [dominus], imperator factus est Romanorum. Sed interim libet ex parte commemorare quibus uicissim cladibus, prescriptorum regum temporibus, tam externis quam intestinis consequenter sit flagellatus orbis Romanus. Constat igitur ab anterioribus illud principale totius orbis imperium fuisse diuisum, scilicet ut, quemadmodum uniuerse Latinitatis Roma gerere deberet principatum, ita Constantinopolis tam Grecorum speciale caput in transmarinis orientis partibus quam ceterorum. Sed dum semel in sese nouit dispertiri, postmodum paulatim pars utraque usitatius didicit minui, uidelicet donec contingeret illud admodum coarctari preliis, ut  foret breuius, et istud appeteret moderari extraneus. Et quoniam magis contingebat tyrannide imperare, quam uel liberali pietate, uel originali propagine, idcirco par erat talium contumaciam cum sibi subditis crebris infestationum plagis atterere.



CAPUT u. De paganorum plagis.

Denique circa nongentesimum uerbi incarnati annum, egressus ab Hispania rex Sarracenorum Algalif, ueniensque cum exercitu maximo in Italiam, scilicet traditurus humanas res cum suis in predam, cum gladio atque incendio demoliendas. Qui cum uenisset, depopulans totam regionem usque Beneuentum progressus est. Ex aliquibus tantum ciuitatibus Italie primates, collecto agmine, nisi sunt  aduersus predictum Algalif inire pugnam. Sed cum se cernerent exercitu nimium impares, ut sepius mos est istis modernis Italicis, fuge potius quam bellum [belli], petiere presidium. Interea reuersi cum suo principe ad Africam Sarraceni, ab illo tempore non destiterunt impugnare regionem Italie, quamuis plurimis fuissent preliis lacessiti tam ab imperatoribus quam a patrie ducibus ac marchionibus, usque ad Altmuzor illorum principem, et predictum Henricum Romanorum imperatorem. Prescripto igitur tempore, non minor clades in Galliarum populis, Normannorum infestatione, exstitit hostium. Qui uidelicet Normanni nomen inde sumpsere, quoniam raptus amore primitus egressi ex aquilonaribus partibus audacter occidentalem petiere plagam.  Siquidem lingua illorum propria Nort aquilo dicitur, Mint quoque populus appellatur. Inde uero Normanni, quasi aquilonaris populus denominantur. Hi denique in primo egressu diutius circa mare Oceanum degentes, breuibus contenti stipendiis, quousque in gentem coaluere non modicam. Postmodum uero telluris ampla et pelagi hostili manu peruagantes, aliquas urbes ac prouincias in propriam redegere sortem. In processu quoque temporis ortus est uir quidam in pago Trecassino ex infimo rusticorum genere, Astingus nomine, in uico uidelicet qui Tranquillus dicitur, tribus a ciuitate distans milliaribus. Qui iuuenis, ualens robore corporis, peruerse tamen indolis, superbiendo abiiciens fortunam pauperum  parentum, elegit exsul fore dominandi uictus cupidine.

Denique clam egrediens ad predictam Normannorum gentem, illis tantummodo primitus adhesit qui, assiduo raptui seruientes, uictum ceteris ministrabant, quos etiam illi communiter Flottam uocant. Illoque aliquandiu huic nequam mori inseruiente, cepit pessimis commilitonibus tanto existere diligentior, quanto efficiebatur flagitiosior. Paulatimque robustior ceteris uiribus ac rebus effectus, omnes pariter illum constituere terra marique principem. Constitutus autem huiusmodi, ampliore crudelitate assumpta, parui pendens preteritorum seuitiam, cepit suum in longinquas gladium dilatare prouincias. Postmodum etiam cum uniuersa pene, cui preerat,  gente conscendens ad superiores Galliarum partes, quamuis pestifer parens natiuum male querens reuisere solum. Qui cum uenisset, gladio et igne ultra omnem hostium cladem uniuersa demoliens, nemine repugnante, diutius consumpsit. Tunc quoque domus Ecclesiarum per Gallias uniuerse, preter quas municipia ciuitatum uel castrorum seruarunt, omnimodis dehonestate atque igne succense sunt. Uniuersis siquidem peragratis Galliis, opimaque diuersarum rerum potitus spolia, ad propria reduxit exercitum. Sicque deinceps tam ab ipso Astingo quam ab eius successoribus, illius uidelicet gentis principibus, in spatio fere centum annorum huiusmodi clades illata est longe lateque populis Galliarum. Hec quoque, que retulimus, per interualla  defunctorum regum seu imperatorum tam in Italia quam in Galliis, priusquam restaurarentur, sepius contigerunt. Sed cum interea predicte gentis exercitus more solito ad Gallias procedere decreuisset, occurrit illis iam longius a solo proprio remotis uenerabilis Burgundie dux Richardus, pater scilicet regis Rodulphi, ut supra commemorauimus. Initoque cum eis prelio, tanta cede eosdem prostrauit, ut perpauci ex eis fuga lapsi ad propria uix remearent. Et licet posthec plures insulas ac prouincias mari contiguas iidem scilicet Normanni depopulauerint, in partes tamen Francorum regum sorte regendas non deinceps, nisi ab eisdem regibus euocati, conscenderunt. Quin etiam paulo post uicissim scilicet Franci, necnon et Burgundionum  plerique, cum predictis Normannis, catholice fidei iam effectis cultoribus, pacifice iunxere connubia, atque unius regis regnum pari consensu decreuere dici et esse. Indeque orti duces excellentissimi. Guillermus uidelicet, atque post ipsum quique denominati, paterno seu auito iure Richardi. Illorum quippe ducaminis principatus fuit metropolis ciuitas Rothomagorum.

Cum igitur predicti duces ultra ceteros uiguerint militie armis, tum perinde pre ceteris gratia communis pacis ac uirtute liberalitatis. Nam omnis prouincia que illorum ditioni subiici contigerat, ac si unius consanguinitatis domus uel familia, inuiolate fidei concors degebat. Nempe furi ac predoni apud  illos comparabatur quicunque hominum, in aliquo negotio, plus iusto [sumens], uel falsum quidpiam uenundandum mentiens, subtrahebat alteri. Egenorum quoque et pauperum omniumque peregrinorum, tanquam parentes filiorum, curam gerebant assiduam. Dona etiam amplissima sacris Ecclesiis pene in toto orbe mittebant, ita ut etiam ab oriente, scilicet monte denominatissimo Sina, per singulos annos monachi Rothomagum uenientes, qui a predictis principibus plurima redeuntes auri et argenti suis deferrent xenia. Hierosolymam uero ad sepulcrum Saluatoris centum auri libras secundus misit Richardus, ac quosque cupientes illuc deuote peragrare donis iuuabat immensis. Preterea in successibus predictorum temporum, exigentibus culpis peccantium hominum,  orta est discordia duorum regum, Francorum uidelicet ac Saxonum. Que scilicet, diutius exardescens, occulto Dei iudicio rursus terribile flagellum ingruit populis Galliarum. Denique Hungarorum princeps cum omni ipsius gentis militari exercitu, huius discordie mali occasione, fines Galliarum irrumpens, semel ac bis omnem miserabiliter depopulans regionem, utrumque etiam genus hominum captans, tum rebus humanis abducens, nemine obstante, diripuit. Que denique clades tandiu deseuit, quousque Deo propitiante utriusque regni principes, Francorum uidelicet ac Saxonum, unius fidei ac consanguinitatis uinculo necterentur. Euacuato siquidem priorum regum genere, sedatisque iurgiis, cepit orbis nouorum regum pace sub amica reflorescere,  Christique regnum per fontem sacri baptismatis circumquaque tyrannos sibi subiugare. Ipsa denique Hungarorum gens, post tot patrata flagitia, post tot flagella gentibus illata, cum suo rege ad catholicam fidem conuersa, que prius consueuerat crudeliter rapere aliena, libens impertitur pro Christo propria; a quibus etiam iamdudum diripiendo captiuabantur, undecunque in miserrima mancipia distrahendi, qui reperiebantur Christiani; ab eisdem quoque fouentur nunc ceu fratres uel liberi. Illud nichilominus nimium condecens ac perhonestum uidetur, atque ad pacis tutelam optimum decretum, scilicet ut ne quisquam audacter Romani imperii sceptrum preproperus gestare princeps appetat, seu imperator dici aut esse ualeat, nisi quem papa sedis  Romane morum probitate delegerit aptum reipublice, eique commiserit insigne imperiale. Cum uidelicet olim ubique terrarum quilibet tyranni, sese procaciter impellentes, sepissime sint imperatores creati, atque eo minus apti Reipublice, quo constat eos tyrannide quam pietatis auctoritate processisse.

Anno igitur Dominice incarnationis septingentesimo decimo, licet insigne illud imperiale diuersis speciebus prius figuratum fuisset, a uenerabili tamen papa Benedicto sedis apostolice fieri iussum est admodum intellectuali specie idem insigne. Precepit fabricari quasi aureum pomum, atque circumdari per quadrum pretiosissimis quibusque gemmis, ac desuper auream crucem inseri. Erat autem instar  speciei huius mundane molis, que uidelicet in quadam rotunditate circumsistere perhibetur, ut dum siquidem illud respiceret princeps terreni imperii, foret ei documentum, non aliter debere imperare uel militare in mundo quam ut dignus haberetur uiuifice crucis tueri uexillo. In ipso etiam diuersarum gemmarum decoramine, uidelicet imperii culmen plurimarum uirtutum speciebus exornari oportere. Cumque postmodum predictus papa imperatori, uidelicet Henrico huius rei gratia Romam uenienti, obuiam cum maxima uirorum et sacrorum ordinum multitudine processisset ex more, eique huiusmodi insigne scilicet imperii in conspectu totius Romane plebis tradidisset: suscipiens illud hilariter, circumspectoque eo, ut erat uir sagacissimus, dixit: »Optime  pater, inquiens ad papam, istud facere decreuisti nostre portendendo innuens monarchie, qualiter sese moderari debuerat, cautius perdocuisti.« Deinde manu gerens illud auri pomum, subiunxit: »Nullis, inquit, melius hoc presens donum possidere ac cernere congruit quam illis qui, pompis mundi calcatis, crucem expeditius sequuntur Saluatoris.« Qui protinus misit illud ad Cluniacense monasterium Galliarum, quod etiam tunc temporis habebatur religiosissimum ceterorum, cui et alia dona plurima contulerat ornamentorum. Sed et illud nimirum etiam perpendendum quoniam, cum ista que retulimus, uidelicet de conuersionibus perfidarum ad fidem Christi gentium, extrinsecus in aquilonaribus atque occidentalibus orbis partibus persepe fieri  contigerit, nusquam talia in orientalibus atque meridianis eiusdem orbis plagis contingit audiri. Cuius denique ueracissimus presagii index fuit constitutio illa crucis Dominice, dum in ea Saluator penderet in loco Caluarie. Nam cum retro illius uerticem suspensi tum fuisset, crudus nimium populis oriens, tunc etiam in eius oculorum conspectu lumine fidei repleturus constitit Occidens. Sic quoque omnipotentem ipsius dexteram ad misericordie opus extensam, sacri uerbi fide mitis suscepit septentrio, eiusque leuam gentibus barbarorum tumultuosis sortitur meridies. Sed licet huius sacri breuiter meminerimus portenti, nostre tamen, id est catholice, manet inuiolabile subsidium fidei, quoniam in omni loco et gente absque exceptione, quicunque sacro regeneratus  fonte, credens omnipotentem Patrem eiusque Filium Iesum Christum pariter, et in Spiritum sanctum, unum solumque uerum Deum, si quid boni egerit ex fide, Deo acceptum fore, atque omnem qui sic permanserit, perenni uita beate uiuere. Hoc quippe soli Deo nosse competit, cur humanum genus maius seu minus proprie salutis capax efficitur in diuersis partibus orbis.

Sed idcirco ista retulimus quoniam usque in fines predictarum orbis binarum partium, uidelicet septentrionalis et occidentalis, Christi Domini deueniens Euangelium illarum populis locauit optimum in sacre fidei fundamentum; cum uidelicet e diuerso minus reliquas duas, scilicet  orientalem atque meridianam penetrauerit, ac illarum populos cautius in proprii erroris feritate irretitos sciuerit. Sed ne boni Conditoris proinde dispensationi contumeliosa a quoquam inferatur in hac parte calumnia, cautius nichilominus prospiciendus est sacer Scriptuarum canon. In quo uidelicet canone omnis procul dubio forma inuenitur expressa mundani seculi: ut scilicet ipsius auctoris bonitas pariterque iustitia probabiliter demonstrentur, uidelicet in his qui salui fiunt, et in his qui pereunt. Nam sicut primus hominum pater proprie salutis arbiter a totius boni auctore primitus fuerat constitutus, ita ab eodem Redemptore uniuersis pro captu spontanea generaliter oblata est salus. Sed tamen occulta illius dispensatio, cui semper et simul  totum, quidquid esset habet, presto fuit, ac cui nichil defuit, ostendit spaciatim per incrementa temporum sese omnipotentem solum bonum atque ueracem, tam per opera pietatis quam per ultionem uindicte iuste retributionis. Non enim principalis bonitas aliquando uacat a pietatis opere, quin imo semper aggregat plerosque ex massa filiorum preuaricatoris in sinum filii sue Deitatis. Dumque id quotidie in mundo agitur, quid aliud quam Omnipotentis bonitas, etiam immobiliter mobilis et mobiliter immobilis, operari monstratur? Atque idcirco quanto presentis seculi terminus imminet propius, tanto ista fieri, que dicuntur, contigerit frequentius. Suspiciendum etiam quomodo paulatim  ab ipso humani generis exordio ipsius auctoris sit manifestata cognitio. Primus igitur hominum Adam  etiam cum omni suo genere Deum conditorem suum predicat, dum per transgressionis precepti illius culpam priuatus paradisi gaudiis, multatusque exsilio, sese miserum clamat lugendo. Sed accepto diffusius per uniuersum orbem terre incremento, nisi proprii auctoris bonitatis prouidentia misericordie reduxisset ad sinum, totum penitus idem genus humanum in sui erroris atque cecitatis precipitium iam olim irreuocabiliter fuisset demersum. Idcirco ab exordio sui, diuina boni Conditoris dispensatione, prolata sunt ei prodigiosa rerum miracula, ac portentosa elementorum signa, nec non et sagacissimorum uirorum, tam spem quam formidolositatem inculcatura, diuinitus oracula. Ac uelut idem Conditor per sex dierum interualla cuncta  mundane rerum machine proferendo perficiens opera, hisque editis requieuit, die septima uidelicet; ita per sex millia annorum spatia operatus est, pro eruditione hominum exhibendo illis frequentia signanter ostenta. Scilicet ut non, preteritis seculis, quodquam dimissum est uacans ab his signis tempus miraculorum, eternum Deum predicantibus, usquequo illud maximum rerum principium apparens homine uestitus in mundo. Sexta duntaxat etate presentis seculi, atque ut putatur, quod sit finis in septima huius mundane molis diuersorum laborum, ut ab illo procul dubio, unde cepit quidquid esse habuit exordium, in eodem competentissimum proprie quietis inueniat finem.


 EXPLICIT LIBER I.



LIBER SECUNDUS.



INCIPIUNT CAPITULA LIBRI SECUNDI.

    I. De electione Hugonis in regem.
    II. De ceto maris et occidentalium bellis.
    III. De Conano duce Brittonum, et Fulcone Andegauorum.
    Iu. De monasterio Lucacensi.
    u. De portento Aureliane urbis mirabili.
    uI. De prelationibus turpis lucri arreptis.
    uII. De incendiis et mortibus nobilium.
    uIII. De Henrici ducis morte, et uastatione Burgundie.
    IX. De fame ualida et infestatione Sarracenorum.
    X. De inundatione lapidum.
    XI. De Leutardo insaniente heretico.
    XII. De herese in Italia reperta.





CAPUT PRIMUM. De electione Hugonis in regem.


Sicut quispiam igitur peragrans quamlibet uastissimam orbis mundani plagam, seu spatiosum remigando equor penetrans, sepius altitudini montium aut proceritati arborum scilicet respectans, dirigit aciem oculorum, ut uidelicet illorum a longe reperta agnitione, absque errore quo disposuerat ualeat peruenire. Ita quoque erga nos fore contingit, qui utique, dum cupimus preterita ostendere futuris, obtutus nostri sermonis pariterque animi frequenter in relatione porrigimus magnatorum uirorum  personis, quibus uidelicet fiat ipsa relatio clarior, et appareat certior. Igitur finito, ut diximus, tam regnandi quam imperandi apud Italiam et Gallias, magnorum regum genere, uidelicet Ludouici, nec non et Caroli, ac sui generis ceterorum Regum, protinus in unius consanguinatis uiros utriusque regni contigit deuenire monarchiam. Nam qualiter primus et secundus nec non et tertius Otto sint potiti Romanorum imperio, scilicet usque ad Henrici imperium, superius nos iam digessisse meminimus. Nunc quoque restat, ut quemadmodum abhinc Francorum sit regnum dispositum referamus.  Mortuis igitur Lothario ac Ludouico regibus, totius Francie regni dispositio incubuit Hugoni Parisiensis ducis filio, uidelicet illius Magni Hugonis supra memorati, cuius etiam frater erat nobilissimus Burgundie dux Henricus. Qui simul cum totius regni primatibus conuenienter predictum Hugonem in regem ungi fecerunt. Erant ergo, ut iam commemorauimus, affinitate consanguinitatis regibus Saxonum uniti, a primo scilicet Ottone, qui natus est ex Hugonis Magni sorore  . Suscepto igitur Hugo regimine regni Francorum, non multo post plerosque suorum, quos etiam prius in uniuersis habuerat subditos, persensit contumaces. Tamen, ut erat corpore et mente uiuidus, cunctos sibi rebellantes paulatim compescuit. Habebat enim filium admodum  prudentem, nomine Robertum, artium etiam litterarum studiis plurimum eruditum. Cumque se cognouisset iam aliquantulum uiribus defici, congregatis in Aureliana urbe regia quibusque Francorum ac Burgundionum regni primoribus, eumdem Robertum, filium uidelicet suum, anno scilicet tertio decimo ante millesimum incarnati Saluatoris, adhuc se superstite, regem constituit. Post aliquot uero annos idem etiam rex Hugo in pace, regno deposito, feliciter obiit. Erat namque Robertus rex tunc iuuenis, ut diximus, prudens atque eruditus, dulcisque eloquio ac pietate insignis. Sed, diuina prouidente clementia, huiusmodi uirum ad Catholice plebis regimen omnium Dominus illo precipue in tempore dignatus est destinare. Nam  diebus regni ipsius, elementorum etiam signis preeuntibus, non modice clades, incubuere Christi Ecclesie: quibus nisi idem rex sapienter, Deo se iuuante, restitisset, seuiendo multipliciter in longinquum processissent.



CAPUT II. De cetu maris, et occidentalium bellis.

Anno igitur quarto de suprascripto millesimo, uisa est cetus mire magnitudinis descendisse per mare, in loco qui Bernouallis nuncupatur. Egrediens scilicet a septentrionali plaga in occidentalem. Apparuit quoque mense Nouembri mane prima diei aurora, ad instar insule, ac transeundo perdurans usque in horam diei tertiam, maximum etiam stuporem admirationemque se cernentibus contulit. Sed  et ne alicui forte sit dubium quod narratur, quamuis a multis uisum fuit, tamen huic simile monstrum a plerisque inuenitur descriptum. Denique legitur in gestis egregii confessoris Bendani, orientalium uidelicet Anglorum, quoniam idem uir Dei scilicet Bendanus cum pluribus monachis per marinas insulas per aliquod temporis spatium eremiticam transegisset uitam, hanc uel huic similem quondam obuiam haberet belluam. Nam cum remigando quasque in mari constitutas circumiret insulas, superueniente noctis crepusculo, cernens procul uelut maritimam insulam, ad quam etiam diuertens cum omnibus qui secum erant, superuenientem duntaxat  exacturus noctem. Cumque ibi uentum fuisset, exeuntes de scaphis, conscendentesque turgentem bellue dorsum, unius tantummodo ibidem hospitio noctis potituri. Cumque post breuem cenam ceteri fratres fessa indulsissent membra quieti, solus uir Domini Bendanus peruigil custos Dominici ouilis, ac magis assiduus quam frequens psalmicen, explorabat cautius uim uentorum et siderum cursus. Qui dum hoc attentius per noctis conticinium ageret, repente intellexit quoniam illud promontorium, ad quod scilicet hospitaturi diuerterant, ad orientalem illos eueheret plagam. Luce quoque alterius dici reddita, solertissimus uir conuocans collegas uidelicet suos, qui aderant, blande exhortans ac consolans eos, inquiens: »Uniuersorum conditori et gubernatori  Deo, fratres benignissimi, indefessas referamus gratias, qui sua nobis in his marinis fluctibus prouidentia preparauit uehiculum non egens humano remigio.« Quibus a uiro Dei socii auditis, mentis stupore adacti, diuine protinus sese prouidentie committentes, ac uiri sancti innitentes prudentie, ceperunt securiores euentum prestolari rei fortuite. Huiusmodi ergo per spatia plurimorum dierum nisi euectione, semper tamen semet conspiciebant ad solis ortum tendere. Tandem uero peruentum est ad insulam ceterarum speciosissimam atque omni amenitate gratiosissimam. Illius quoque arborum habitudo atque auium dissimilitudinem gerit uniuersorum. Egressus quoque uir secularis accedens ad eam, reperit etiam ibi monachorum uel  potius anachoretarum collectas miras ac multiplices, quorum scilicet uita et conuersatio uniuersorum mortalium studiis sanctior atque nobilior enitebat. A quibus etiam magna cum caritate suscepti pluribus diebus ibidem commanentes, de multis que ad ueram pertinent diligenter salutem instructi, postmodum et ad natiuum reuertentes solum, uniuersa que compererant patrie redditi narrauerunt. Preterea uiso, ut dicere cepimus, Oceani portento, exorsus est bellicus tumultus in uniuersa occidentali orbis plaga, uidelicet tam in regionibus Galliarum quam in transmarinis Oceani insulis, Anglorum uidelicet atque Brittonum nec non et Scotorum. Siquidem, ut plerumque solet contingere, propter delicta infimi populi uersi in dissensionem illorum  reges ac ceteri principes, statimque exardescentes in subiecte plebis depopulationem scilicet, usque dum perducuntur ad suimet sanguinis effusionem. Quod uidelicet tandiu patratum est in predictis insulis, quousque unus regum earumdem ui solus potiretur regiminis ceterarum. Denique mortuo rege Adalrado, in regno scilicet illorum qui Danimarches cognominantur, qui etiam duxerat uxorem sororem Ricardi Rothomagorum ducis, inuasit regnum illius rex uidelicet Canuc occidentalium Anglorum, qui etiam, post crebra bellorum molimina ac patrie depopulationes, pactum cum Ricardo stabiliens, eiusque germanam Adalradi uidelicet uxorem in matrimonium  ducens, utriusque regni tenuit monarchiam. Post hec quoque idem Canuc cum plurimo exercitu egressus, ut subiugaret sibi gentem Scotorum, quorum uidelicet rex Melculo uocabatur, uiribus et armis ualidus, et, quod potissimum erat, fide atque opere Christianissimus. Ut autem cognouit quoniam Canuc audacter illius quereret inuadere regnum, congregans omnem sue gentis exercitum, potenter ei, ne ualeret, restitit. Ac diu multumque talibus procaciter Canuc inseruiens iurgiis, ad postremum tantum predicti Ricardi Rothomagorum ducis, eiusque sororis persuasionibus, pro Dei amore omni prorsus deposita feritate, mitis effectus, in pace degit. Insuper et Scotorum regem amicitie gratia diligens, illiusque filium de sacro baptismatis fonte excepit.  Cepit ergo ex illo fieri ut, si qua hostilis necessitas Rothomagorum duci incumberet, a transmarinis insulis in suum auxilium exercitum sumeret copiosum. Sicque diutius gens Nortmannorum scilicet ac predictarum populi insularum tuti pace fidissima, ut ipsi potius formidine sue potentie plerosque exterarum prouinciarum terrerent populos, quam ipsi ab aliis terrerentur. Nec mirum quippe quoniam a quibus bonorum exstirpatrix Dei timore expulsa fuerat discordia, in eisdem pace preuia Christi nobile regnum felix obtinuit tripudium.



CAPUT III. De Conano duce Brittonum, et Fulcone Andegauorum.

Prescriptorum igitur dierum tempore, nichilominus  in infimis Galliarum partibus intestinorum bellorum deseuit tumultus. Narrant siquidem plerique disputantes de mundani orbis positione, quod situs regionis Gallie quadra dimetiatur locatione. Licet ergo a Ripheis montibus usque Hispaniarum terminos, in leuo habens Oceanum mare, in dextro uero passim iuga Alpium, propria excedat longitudine mensuram rationis quadriforme. Cuius etiam inferius finitimum ac perinde uilissimum cornu Gallie nuncupatur. Est enim illius metropolis ciuitas Rhedonum. Inhabitatur quoque diutius a gente Brittonum, quorum sole diuitie primitus fuere libertas fisci publici et lactis copia. Qui omni prorsus urbanitate uacui, suntque illis mores inculti ac leuis ira et stulta garrulitas. Horum scilicet Brittonum aliquando princeps  exstitit quidam, Conanus nomine, qui etiam, accepta in matrimonio Fulconis Andegauorum comitis sorore, ac demum insolentior ceteris sue gentis principibus cepit existere. Nam more regio imposito sibi diademate, in sui anguli popello plurimam inconsulte exercuit tyrannidem. Postmodum uero inter ipsum Conanum et predictum Fulconem, Andegauorum uidelicet comitem, exortum est indissolubile iurgium, ita ut, crebris suorum inuicem depopulationibus ac sanguineis effusionibus lacessiti, ad ultimum quoque, quanquam ciuile, tamen ineluctabile, inirent cominus prelium. Cum igitur diu multumque uicissim sibi mala que poterant irrogassent, ab utroque decretum est ut in loco qui Concretus  dicitur, quisque illorum, cum suo exercitu die constituto aduenientes, prelii certamen inirent. Sed Brittonum exercitus excogitata fraudis decipula, partem Fulconis exercitus nequiter prostrauerunt. In predicto denique loco, scilicet ubi certamen ineundum fuerat, clam preuenientes populi Brittonum, ibi nimium astute profundum atque perlongum fodere uallum, ramisque arborum densatim superinsertis, imposita uidelicet hostibus muscipula, recesserunt. Die igitur constituto iuxta condictum, dum illuc uterque cum suo exercitu adueniret, atque acies utraque iam in procinctu uideretur, informata gens Brittonum callida fraudisque proprie conscia, simulans se uelle arripere fugam, scilicet ut auidius demergeret hostem in latentem muscipulam.  Quod cernens Fulconis exercitus, cupiens expedite super eos irruere, corruit pars ex eis non modica in foueam, uidelicet Brittonum astu patratam. Illico autem Brittones conuersi qui prius fugam simulauerant, inhianterque super Fulconis exercitum irruentes, asperrima quamplures ex eis cede prostrauerunt, ipsum etiam Fulconem pulsum de equo in terram loricatum deiecerunt. Qui exsurgens nimio accensus furore, dictis releuans exacuensque suorum animos, ac uelut turbo uehementissimus per densas segetes impellentes, omnem exercitum Brittonum crudeli nimium cede mactauerunt. Deletoque pene uniuerso exercitu Brittonum, ipsum etiam Conanum illorum principem truncatum dextera uiuum capientes Fulconi reddiderunt. Qui potita  uictoria, reuersus ad propria: non illi postmodum quispiam Brittonum molestus exstitit.



CAPUT Iu. De monasterio Lucacense.

De eodem igitur Fulcone perplura dici potuissent ipsius gestorum, que scilicet, fastidium uitantes, siluimus. Unum tamen restat memorabile, quod impresentiarum relaturi sumus. Cum enim circumquaque in diuersis preliorum euentibus, plurimum humanum fudisset sanguinem, metu gehenne territus, sepulcrum Saluatoris Hierosolymorum adiit. Indeque, ut erat audacissimus, admodum exsultanter rediens, aliquantulum ad tempus a propria feritate est lenior redditus. Tunc ergo mente concepit ut in optimo fundorum proprii iuris loco ecclesiam construeret,  ibidemque monachorum cetum coadunaret, qui uidelicet die noctuque pro illius anime redemptione interuenirent. Qui etiam  cepit quosque percunctari religiosos, in quorum potissimum memoria sanctorum eamdem ecclesiam fundare deberet, qui uidelicet pro eius remedio anime omnipotentem Dominum orarent. Cui inter ceteros a propria etiam uxore, que ualde sano pollebat consilio, suggestum est ut in honore ac memoria illarum celestium uirtutum, quas cherubim et seraphim sublimiores sacra testatur auctoritas, uotum quod uouerat expleret. Qui libentissime annuens edificauit ecclesiam admodum pulcherrimam, in pago scilicet Turonico, milliario interposito a  Lucacense castro. Expleto denique quantocius basilice opere, protinus misit ad Hugonem Turonorum archipresulem, in cuius scilicet constituta erat diecesi, ut illam sacraturus, quemadmodum decreuerat, adueniret. Qui uenire distulit, dicens se minime posse illius uotum dicando Domino committere, qui uidelicet matri Ecclesie sedis sibi commisse predia et mancipia subripuerat non pauca. Hocque potius illi uidebatur competere, ut primitus, si quid iniuste diripuerat, alicui restitueret, sicque deinceps iusto iudici Deo propria, que uouerat, offerre deberet. Cumque igitur ista Fulconi a suis perlata fuissent, diutina feritate resumpta, nimium indigne ferens episcopi responsa: insuper comminatus illum ualde, ac sublimius inde quod ualuit adegit consilium. Mox  denique, copiosa argenti et auri assumpta pecunia, Romam pergens, ac Ioanni pape causam sue profectionis exposuit. Ac deinde poscens quod ab illo optauerat, plurima ei munerum dona obtulit. Qui protinus misit cum eodem Fulcone ad predictam basilicam sacrandam unum ex illis quos in beati Petri apostolorum principis Ecclesia cardinales uocant, nomine Petrum, cui etiam precepit, ueluti Romani pontificis auctoritate assumpta, quidquid agendum Fulconi uidebatur, intrepidus expleret. Quod utique audientes Galliarum quique presules presumptionem sacrilegam cognouerunt ex ceca cupiditate processisse, dum uidelicet unus rapiens, alter raptum suscipiens, recens in Romana Ecclesia schisma creauissent. Uniuersi etiam pariter detestantes,  quoniam nimium indecens uidebatur ut is qui apostolicam regebat sedem, apostolicum primitus ac canonicum transgrediebatur tenorem. Cum insuper multiplici sit antiquitus auctoritate roboratum, ut non quispiam episcoporum in alterius diecesi istud presumat exercere, nisi presule, cuius fuerit, compellente seu permittente. Igitur die quadam mensis Maii congregata est innumerabilis populi multitudo ad dedicationem scilicet predicte ecclesie. Ex quibus multo etiam plures illuc Fulconis terror, ob sue elationis pompam, conuenire compulit. Episcopi tantum, qui eius ditione premebuntur, coacti interfuere. Cepta igitur die constituto satis pompatice huiusmodi dedicatione atque peracta, missarumque ex more solemniis celebratis,  postmodum quique ad propria rediere. Denique imminente ipsius diei hora nona, cum flabris lenibus serenum undique consisteret celum, repente superuenit a plaga australi uehementissimus turbo, ipsam impellens ecclesiam, ac replens eam turbido ere, diu multumque concutiens. Deinde uero solutis laquearibus, uniuerse eiusdem ecclesie trabes, simulque tota teges, per pignam templi eiusdem occidentalem in terram corruentes, euersum ierunt. Quod cum multi per regionem factum comperissent, nulli uenit in dubium quoniam insolens presumptionis audacia irritum constituisset uotum. Simulque presentibus ac futuris quibusque, ne huic simile agerent, euidens indicium fuit. Licet namque pontifex  Romane Ecclesie ob dignitatem apostolice sedis ceteris in orbe constitutis reuerentior habeatur, non tamen ei licet transgredi in aliquo canonici moderaminis tenorem. Sicut enim unusquisque orthodoxe Ecclesie pontifex ac sponsus proprie sedis uniformiter speciem gerit Saluatoris, ita generaliter nulli conuenit quidpiam in alterius procaciter patrare episcopi diecesi.



CAPUT u. De portento Aureliane urbis mirabili.

Anno igitur incarnati uerbi octingentesimo octogesimo octauo contigit in urbe Aureliana Galliarum admodum memorabile atque formidolosum portentum. Constat ergo in eadem urbe monasterium in honorem apostolorum principis antiquitus constitutum,  in quo primitus collegium sanctimonialium uirginum omnipotenti Deo deseruisse dignoscitur. Quod etiam exinde cognomento Puellare dicitur. In cuius denique monasterii medio defixum stabat crucis uexillum, preferens ipsius Saluatoris, pro salute humana mortem patientis, imaginem. A cuius scilicet imaginis oculis per aliquot dierum spatium continue, multis cernentibus, riuus emanauit lacrymarum. Ad quod nimirum terribile spectaculum inspiciendum multitudo maxima conuenit hominum. Plerique tamen, cum illud cernerent, admodum animaduertentes quoddam esse diuinitatis presagium, uidelicet illius urbis superuenture calamitatis. Quemadmodum enim idem per se Saluator presciens imminere urbis detrimentum Hierosolymitane, fleuisse  illam perhibetur, sic denique et hanc uidelicet Aurelianam paulo post imminentem cladem passuram per expressam sue imaginis figuram fleuisse comprobatur. Contigit ergo post paululum in eadem ciuitate inaudite rei, idipsum, ut putatur, portendens euentus. Denique cum una noctium custodes, uidelicet maioris ecclesie, uidelicet episcopii, ex more exsurrexissent, atque ipsius ecclesie portas quibusque ad matutinales laudes properantibus aperuissent, subito lupus affuit, ecclesiamque ingressus, ac funem signi ore arripiens, agitansque illud, insonuit. Cernentes nimirum qui aderant, mentis stupore concussi, tandem clamore emisso, ac si inermes nisu quo ualuere illum exturbantes ab ecclesia expulerunt. Sequenti uero anno tota illius ciuitatis  humana habitatio cum domibus ecclesiarum terribiliter igne cremata est. Unde etiam nulli uenit in dubium, quoniam unius cladis euentum utriusque rei precessisset portentum. Erat igitur tunc temporis predicte ciuitatis pontifex uenerabilis Arnulfus, qui uidelicet genere et doctrina sapientie pernobilis ac paternorum fundorum reditibus locupletissimus, cernens excidium scilicet proprie sedis, desolationemque sibi commisse plebis, potiore usus consilio, magnum colligens apparatum, cepit domum maioris ecclesie, que olim dicata fuerat in crucis Christi honore, iugiter a fundamentis reedificare. Qui dum acerrime cepto operi cum suis omnibus intenderet, ut scilicet quantocius honestissime  consummaret, nimium euidenter prestitum est illi diuinitus iuuamen. Contigit igitur quadam die, dum cementarii, fundamenta basilice locaturi, soliditatem perscrutarentur ipsius telluris, ut reperirent copiosa auri pondera, que scilicet ad totius, quamuis magne, basilice fabricam reformandam certissime crederentur sufficere. Suscipientes ergo qui fortuito casu inuenerant aurum, ex integro episcopo detulerunt. Ipse uero, omnipotenti Deo pro collato sibi munere gratias agens, ac suscipiens illud, custodibus operis tradidit, totumque fideliter in opus eiusdem ecclesie expendi iussit. Fertur namque quod etiam illud aurum solertia beati Euurtii, antiqui eiusdem sedis presulis, ibidem huius restaurationis gratia fuisset reconditum. Idcirco permaxime, quoniam,  dum isdem uir sanctus quondam, potiorem quam fuerat primitus, eamdem informaret ecclesiam, contigit illi huic simile munus diuinitus sibi reseruatum inibi reperire. Sicque preterea factum est ut et domus ecclesie, uidelicet sedis pontificalis, priore elegantior reformaretur. Ipsoque suadente pontifice, ceterarum, que in eadem ciuitate deperierant, basilicarum sanctorum quorumcunque meritis dicatarum edes anterioribus potiores constituerentur, atque diuinorum operum cultus in eisdem excellentior haberetur pre omnibus. Ipsaque urbs paulo post referta domorum edificiis, plebs tandem illius mitigata a flagitiis Domini pietate subuenta, tantoque citius conualuit, quanto sagacius propriam calamitatem excepit ob correptionis ultionem. Fuit  namque predicta ciuitas antiquitus, ut est impresentiarum, regum Francorum principalis sedes regia, scilicet pro sui pulchritudine ac populari frequentia, nec non et telluris ubertate, perspicuique irrigatione fluminis. Ex Ligere quippe sibi congruo etiam flumine agnomen habet inditum, diciturque Aureliana, quasi ore Ligeriana: eo uidelicet quod in ore eiusdem fluminis ripa sit constituta. Non, ut quidam minus cauti existimant, ab Aureliano Augusto, quasi eam ipse edificauerit, sic uocatam; quin potius ab amne, ut diximus, quod rectius ueriusque illi congruit.



CAPUT uI. De prelationibus turpis lucri arreptis.

Sacro igitur premonente eloquio, luce clarius  compertum habetur quoniam in processu nouissimorum dierum, frigescente in hominibus caritate ac superabundante iniquitate, instabant periculosa animarum tempora. Nam et muliplicibus antiquorum Patrum intimatur assertionibus quod, grassante auaritia, preteritarum iura uel ordines religionum ex eo unde consurgere debuere ad incrementi profectum, exinde sumpsere corruptionis defectum. Illudque aliquibus uersum est in animarum detrimentum, quod quibusdam eo legitime utentibus fuit emolumentum. Siquidem, ut diximus, turpis lucri auaritia imperante, suffocatur sepissime censura iustitie. Cum enim in diuersarum gentium ac prouinciarum cultibus istud habeatur probabile,  euidentius tamen in Isrelitice plebis leuitis et sacerdotibus. Qui scilicet quanto dudum ceteris opulentiores, eo amplius plerique illorum superba cupiditate insolentiores; idcirco etiam ad ultimum omnibus effecti deteriores. Sed multum distant legis ueteris instituta, multiplicibus figurarum enigmatibus uestita, a noue gratie perspicuis ac spiritalibus sacramentorum donis. Ibi namque munera solummodo conferebantur terrenarum hostiarum: in his ipse Deus accipitur in premium. Ibique nichilominus totum promerebatur quisque ex seruitutis actione; hic uero quisque dignus habetur duntaxat ex sincera optime conscientie uoluntate. Atque idcirco ista premisimus, quoniam iamdudum, muneribus ineptis excecatis pene uniuersis principibus, deseuit  hec pestis longe lateque in Ecclesiarum quibusque prelatis toto terrarum orbe diffusis. Denique omnipotentis Christi Domini gratuitum ac uenerabile donum, ad proprie damnationis cumulum, conuerterunt in auaritie lucrum. Ideoque huiusmodi uidelicet prelati tanto minus ad diuinum peragendum opus inueniuntur idonei, quanto constat quia non ad illud accesserunt per aditum principalis ostii. Et licet aduersus talium personarum procacitatem multipliciter clamet sacrarum Scripturarum canon, nunc tamen solito multiplicius comperitur fieri in diuersis Ecclesiarum ordinibus. Nam ipsi reges, qui sacre religionis idonearum decretores personarum esse debuerant, munerum largitione corrupti, potiorem quempiam ad regimen Ecclesiarum uel  animarum diiudicant, illum uidelicet, a quo ampliora munera suscipere sperant. Atque idcirco permaxime quique procaces ac turgore superbie inflati, sese ultro cuique prelationi ingerunt, minus formidantes incurrere lapsum neglecte pastoralis cure, quoniam tota solummodo illorum pendet fiducia ex loculis collecte pecunie, non ex percepte donis sapientie. Tantoque amplius adepto regimine student auaritie, quanto constat propriam ex illa ambitionem implesse. Ac, uelut idolo sibi pro Deo constituto, illi seruiunt, per quam scilicet informati, ad tale nomen absque merito uel opere proruperunt. Fitque minus cautis deceptoria imitandi forma, ac perinde uicissim contumax inuidentia. Quippe quoniam quidquid in talibus aliter emulando colligit,  uidetur alteri inuidendo sibi subripi; atque, ut inuidorum semper mos est, alienis felicitatibus indesinenter appetunt torqueri. Hinc etiam procedunt litigiorum tumultus assidui, oriunturque frequentia scandala, ac diuersorum transgrediendo conuellitur tenor ordinum. Sic etiam contigit ut, dum irreligiositas grassatur in clero, procacitatis et incontinentie appetitus succrescat in populo. Deinde uero mendaciorum circumuenientie, fraudes atque homicidia uniuersos pene in interitum subripiendo pertrahunt. Et quoniam catholice fidei oculum, uidelicet Ecclesie prelatos, pessime cecitatis caligo obrepsit, idcirco plebs illius, proprie salutis uiam ignorans, in sue perditionis ruinam decidit. Iure etiam contigit  ut ipsi scilicet prelati ab eisdem quos subiectos habere debuere, affligantur, atque contumaces sentiant illos quos utique suo exemplo a iustitie itinere fecere deuios. Nec mirum preterea si, in aliquibus angustiis constituti, minus dum clamant exaudiuntur, quoniam ipsi sibimet per auaritie cumulum clausere misericordie ostium, cum certissimum nichilominus habeatur pro huiusmodi uicissitudine flagitii sepissime imminere communem cladem populis et animantibus cunctis, nec non etiam plurimam pestem frugibus uidelicet ex intemperie eris. Sic quippe fieri contigit, ut hi scilicet qui omnipotentis Dei gregi sibi commisso ferre debuerant saluationis adminiculum, opponerent eidem consueti beneficii obstaculum. Quandocunque enim  defuit religiositas pontificum, ac marcessit districtio regularis abbatum, simulque monasterialis discipline uigor tepescit, ac per illorum exempla cetera plebs mandatorum Dei preuaricatrix existit; quid aliud quam totum simul humanum genus rursus in antiquum precipitii chaos sue perditionis spontanea uoluntate illabitur? Ex eiusmodi rei procul dubio euentu, dudum ille antiquus Leuiathan fiduciam conceperat, quod inundatio Iordanis fluuii os illaberetur illius, ut uidelicet baptizatorum multitudo, per auaritie appetitum uiam ueritatis deserens, demergeretur in interitum. Et quia, ut ex auctoritate apostolica completum dignoscitur, frigescente scilicet caritate, ac superabundante iniquitate, in hominibus utique semet plus iusto amantibus, solito  crebrius ista, que retulimus, circa millesimum post nati Saluatoris Domini annum uniuersis mundi partibus contigerunt.



CAPUT uII. De incendiis et mortibus nobilium.

Septimo igitur de supradicto millesimo anno ueseuus mons, qui et uulcani olla dicitur, solito multipliciore hiatu euomens igne permistam sulphureo grandium saxorum multitudinem, qui usque in tertium rotabantur milliarium. Sicque suo halatu putido circa se inhabitabilem cepit facere prouinciam. Sed neque hoc puto silentio preterire, cur istud in sola Africana contingat regione. Primum denique ob telluris uacuitatem ex nimio ardore solis; et quoniam illuc incumbit deuexum ab Oriente  Oceanum mare, immensos undarum erigendo in sese recolligit uortices, quibus uidelicet percussus reconditur er telluris in gremio. Deinde uero, cum igniflua uaporatione, quo ualet, eructuat ad supera. Si quidem er sicut ex ordinali constitutione penetrat supera, sic ex eiusdem ambigua natura, humoris scilicet atque caloris, sepius exagitatus exprimit in aridis ignem, aut in humidis glaciem. Contigit interea pene uniuersas Italie et Gallie ciuitates ignium incendiis deuastari, ipsamque urbem Romanam ex parte maxima igne cremari. Quod dum fieret, beati Petri Ecclesie tigna idem ignis arripuit, cepitque sub ereo tabulatu consumendo lambere ligna. Quod cernens uniuersa hominum multitudo  que aderat, nullam omnino compescende cladis artem reperiens, conuersi unanimes uoce clamantes terribili, ad ipsius apostolorum principis cucurrere confessionem, eum imprecantes, si non peruigil proprie foret ad presens defensor Ecclesie, multos in orbe terrarum a sue fidei professione decedere. Statim uero uorax flamma, abietinas deserens trabes disparuit. Per idem tempus obierunt in Italia et in Galliis, qui precipui erant pontifices et duces, nec non et comites. Primitus quoque papa Ioannes, deinde Hugo marchionum optimus. Post hec uero per Italiam quique nobiliores. In Galliis namque Odo et Heribertus, quorum prior Turonorum Carnotique, sequens uero Meldorum atque Trecorum comes exstitit. Tunc temporis etiam dux Rothomagorum  Ricardus obiit, qui monasterium edificauerat nimium locuples, in loco qui dicitur Fiscampus, in quo etiam sepultus quiescit. uiellermus quoque Pictauorum dux sub eodem tempore uitam finiuit. Pontifices item in Galliis quique religiosiores a seculo excesserunt. Manasses uidelicet uir sanctitate plenus Trecorum episcopus, et Gislebertus [al. Engelbertus.] Parisiorum, nec non et Geboinus Catalaunorum, cum aliis pluribus. Inter quos etiam bone memorie sanctus uidelicet Maiolus apud Siluiniacum cenobium uite presentis terminum consecutus. Cuius scilicet uite honestatem pretiosus etiam commendat transitus. Nam ad illius famam sanctitatis confluxere ex uniuerso Romano orbe uiri et mulieres utrorumque ordinum  plurimi, exinde referentes diuersarum infirmitatum gratiam sanitatis. Deseuiebat eodem tempore clades pessima in hominibus, ignis scilicet occultus, qui quodcunque membrorum arripuisset, exurendo truncabat a corpore. Plerosque, etiam in spatio unius noctis, huius ignis consumpsit exustio. Sed cum in plurimis sanctorum memoriis huius tremende pestis sint inuenta remedia, maximus tantum concursus factus est ad trium sanctorum confessorum ecclesias, Martini scilicet Turonorum, atque Odolrici Baioariorum, nec non et istius uenerabilis patris Maioli, optateque salutis inuenta sunt beneficia.



CAPUT uIII. De Henrici ducis morte, et uastatione Burgundie.

 Igitur anno tertio de supradicto millesimo moritur in Burgundia dux Henricus apud castrum Pulliacum super Ararim fluuium, sepultureque Autissiodori apud eximium confessorem Germanum traditur Octobri mense. Sequente uero mense Decembri uespere Sabbati ante diem Dominice Natiuitatis, apparuit in ere portentum mirabile: species uidelicet seu moles ipsa immensi draconis, a septentrionali plaga egrediens, cum nimia coruscatione petebat austrum. Quod prodigium pene homines uniuersos qui uidere, infra Gallias terruit. Sequenti denique anno ascendit Rotbertus rex in Burgundiam cum magno exercitu pugnatorum, ducens etiam secum Ricardum Rothomagorum comitem cum triginta  millibus Normannorum, quoniam Burgundiones ei fuere rebelles, nolentes eum suscipere in ciuitatibus et castris que fuerant ducis Henrici, eius uidelicet auunculi; quin potius sibi in proprias diuisere partes. Deueniens quoque rex primitus cum omni exercitu ciuitatem Antissiodorum, eam obsidione circumdedit. Qui diu ibi crebris assultibus fatigatus residens non aduersus eam preualuit, que fertur nunquam fraude uel hoste fuisse decepta. Relicta namque ciuitate, rex cum uniuerso bellico apparatu conuertit se ad castrum beati presulis Germani expugnandum, quod munito aggere prepollens heret ciuitati. uallauerat enim illud Landrici comitis exercitus nec non eiusdem loci familiares uiri, hostium siquidem metuentes sacri gregis diremptionem. Occurrit  interea furenti regi Odilo uenerabilis abbas Cluniacensis monasterii, cupiens interuenire partes utrasque: siquidem ut regi exhiberetur honorificentia, solidaretur concordia principum, pax patrie firmaretur. Qui minus posse fieri cernens quod decreuerat, hortabatur fratres octo tantummodo, qui ad confessoris custodiam relicti fuerant , ut orationi instarent assidue, si forte Domini pietas eos, pariterque locum, a tanta obsidione dignaretur eripere. Sexto igitur obsidionis illuscescente, nimio rex arreptus furore, indutus lorica simul et galea, omnemque exercitum dictis exacuens, habens etiam secum Hugonem eiusdem urbis pontificem, solum ex omni Burgundia  parti regis fauentem. Eidem namque regi in procinctu iam constituto occurrit supradictus abbas Odilo, illum increpans, eiusque primates redarguens, cur aduersus tantum Dei pontificem, scilicet Germanum, hostili manu insurrexissent: cui specialiter, ut in gestis illius inuenitur, usu fuit Dei auxilio et bella compescere plurima, et regum ferocitati resistere. Cuius uerbis minus auditum prebentes, quo tendebant peruenerunt, cingentesque supradictum castrum in corone modum, certatim illud expugnaturi prelium inierunt. Alternis quoque partibus diu multumque decertantibus, domus sue parti Dei subito affuit presens auxilium. Nam eiusdem castri uniuersa capacitas ita repleta est in hora prelii teterrima nebula, ut nemini hostium a foris peruius  foret iaculandi aditus, cum ab intro repugnantibus cernerent se graui cede prosterni. Sicque cum suorum maxime Normannorum concisione, dimiserunt castrum incolume, quos licet tarde penituit aduersus magni meriti locum arma sumpsisse. Contigit etiam ut, hora qua regis exercitus aduersus locum sacrum certamen inire cepisset, uir religiosus Gislebertus eiusdem loci monachus, super altare beate Marie semper uirginis, quod decentius ceteris in uertice eiusdem constat ecclesie, quemadmodum hora diei tertia quotidie consueuerat, missarum sacramenta celebrare inciperet. Quod scilicet factum satis celitus prestite congruit uictorie. Sequenti igitur die, egrediens rex inde processit igne cremando  res hominum, preter ciuitates et castra tutissima, usque in superiores Burgundie partes. Qui Franciam rediens, post hec tamen licet tardius ad se reuersis Burgundionibus, prospere uniuersam obtinuit regionem.



CAPUT IX. De fame ualida et infestatione Sarracenorum.

Eodem autem tempore facta est fames preualida quinquennio in uniuerso Romano orbe, siquidem ut nulla audiretur non inops regio et indigens pane. Multique exhausti inedia de populo perierunt. Tunc etiam per plura loca terrarum, non solum immundorum animalium et reptilium, uerum etiam uirorum ac mulierum infantiumque carnes compulit fames horrida sumere in cibum, nulla uel parentum obstante  necessitudine. Nam eo usque deuenerat huius seuitia famis, ut iam adulti filii consumerent matres, ipseque in paruulos, remota pietate materna, idem exercerent. Subsequente namque tempore, gens Sarracenorum cum rege suo, Almuzor nomine, egressa est ab Africanis partibus, occupans pene uniuersam Hispanie regionem usque in Australes Galliarum fines, plurimasque Christianorum dedere strages. Sed licet impar exercitu, sepius tamen iniit cum eis prelia Willermus dux Nauarie, cognomento Sanctus. Tunc etiam ob exercitus raritatem compulsi sunt regionis illius monachi sumere arma bellica. Cese denique grauiter utreque partes, tandem concessa Christianis uictoria post grande suorum dispendium, qui superfuere Sarracenorum  ad Africam fecere confugium. Sed et in illis diutinis conflictibus preliorum constat Christianorum religiosos plures occubuisse, qui potius ob fraterne caritatis amorem cupiebant decertare, quam propter aliquam gloriam laudis pompatice. Erat quippe eo tempore frater quispiam Wlferius nomine, dulcis admodum moribus, ex conuersatione in monasterio Reomagense, quod est situm in pago Tarnoderense, cui etiam apparuit die quadam Dominica uisio satis credulitati commoda. Nam, dum per expletionem matutinalium laudum in supradicto oraturus quieuisset monasterio, ceteris fratribus inde aliquantulum ad pausam redeuntibus, subito repletus est totius eiusdem ecclesie ambitus uiris scilicet uestibus albis indutis ac purpureis stolis insignitis, quorum  etiam continentie grauitas plurimum de ipsis instituebat eos cernentem. Qui uero eos precedebat crucem manu gestans, episcopum se esse multarum dicebat plebium, ibique die ipso sacra missarum celebrare se oportere perhibebat. Referebat etiam tam ipse quam ceteri se illius noctis cum fratribus eiusdem monasterii matutinales interfuisse solemnes. Afferebant insuper optime laudis officium, quod audierant illi diei congruere. Erat autem Dominica dies octaua Pentecostes, in qua, propter gaudii expletionem Resurrectionis Dominice, eiusdemque Ascensionis, et aduentus Spiritus sancti, in plerisque diuersarum regionum locis mos est psallere responsoria, uerbis ualde honestissimis composita ac suaui  sonoritate referta, et, ut mens ualet humana, Deifice Trinitati condigna. Cepit interea qui preerat episcopus, super altare sancti Mauritii martyris missarum solemnia, eiusdem Trinitatis antiphonam intonans, celebrare. Interim uero percunctatus est supradictus frater, qui, aut unde essent, pro quaue causa illuc deuenissent. Cui satis leniter tale dederunt responsum: »Professionem, inquiunt, Christianitatis gestamus, sed ob tutelam patrie Catholiceque plebis defensionem, gladius nos in bello Sarracenorum separauit ab humanorum corporum habitatione. Idcirco nos omnes pariter diuina uocatio nunc transfert in sortem beatorum. Sed ideo per hanc prouinciam nobis contingit habere transitum, quoniam plures ex hac regione infra breue temporis  spatium nostro sunt addendi collegio.« Preterea is qui missarum explebat officium, finita oratione Dominica, pacem omnibus dans, misit unum qui ipsi fratri pacis osculum daret. Qui cum fecisset, innuit etiam ei ut illum sequeretur. His ita conspectis, cum uellet eos sequi, disparuerunt. Intellexit quoque idem frater se in breui spatio exiturum a seculo; quod etiam sic contigit fieri. Nam mense quinto, id est Decembri, postquam hec que diximus uiderat, sui abbatis imperio perrexit Antissiodorum gratia medicandi aliquorum in monasterio beati confessoris Christi Germani infirmantium fratrum. Erat enim medicine artis studiis instructus. Qui ueniens illuc cepit commonere illos fratres pro quorum causa aduenerat, ut quam citius que pro salute  illorum agenda erant exercere curarent. Cognouerat enim exitum suum proximum fore. Cui dum responderent: »Quieti indulge iam hodie pro fatigatione itineris, ut dies crastina te ualentiorem inueniat.« At ipse ait: »Si hodie, quantum superest, non expleuero, prout ualeo, iam die crastina noueritis me ex his nichil acturum.« Qui ludere illum existimantes, ut erat semper alacri mente placidus, quod monuerat omiserunt. Die autem altera illucescente, preuentus acri dolore accessit, prout poterat, ad altare beate Marie semper uirginis, sacra missarum celebraturus. Quibus peractis, recessit ad domum infirmorum fratrum, iamque nimium dolentes artus composuit lecto. Cui, ut talibus fieri solet, ceperunt palpebre somnum querere inter angustias. Repente  uero astitit ei uirgo splendida, coruscans immenso fulgore, interrogansque illum quam mentis dubietatem haberet. Quam cum ipse intuitus fuisset, adiecit: »Si de itinere metuis, non necesse est enim ut paueas, quoniam ego tibi custos exstitero.« Ex qua uisione securior effectus, ad se uenire mandans loci prepositum nomine Achardum, eruditissimum ualde uirum, qui postea eiusdem monasterii abbas exstitit, narrauit ei non solum presentem, sed etiam preteritam uisionem ex ordine. Qui dixit ei. »Confortare, frater, in Domino. Sed quoniam ea uidisti que raro humano uisui conceduntur, necesse habes persoluere uniuerse carnis debitum, ut in eorum quos uidisti, possis admisceri consortium.« Conuocatisque  ceteris fratribus, secundum morem ei uisitationem fecerunt. Tertia namque die peracta, incipiente nocte migrauit a corpore. Quem dum cuncti fratres ex more abluere ac pannis componere pararent, signaque monasterii uniuersa pulsarent, quidam laicus, sed religiosus, iuxta commanens, ignorans obitum fratris, estimansque ob nuntiandos matutinos signa pulsari, exsurrexit, ut solebat, pergere ad ecclesiam. Qui cum uenisset ad pontem quemdam ligneum, qui fere in medio erat itinere, audierunt plures ex uicinis uoces quasdam ex latere monasterii proclamantes huiusmodi: »Extrahe, extrahe, et educ ad nos illum quantocius.« Quibus etiam uocibus tale responsum est redditum: »Hunc interim non queo, alium tamen educam si potero.«  Statim uero ille qui ad ecclesiam pergebat, cernit ante se super pontem quasi unum uicinorum suorum, reuera ergo diabolum, contra se uenientem; de quo etiam dubitare non posset. Quin etiam nomine proprio illum uocans, monuit ut prouide transiret. Illico autem malignus spiritus turrigera specie in altum se erigens, cupiensque decipere hominem, eius fallacem pompam uisibus sequentem. Quam tamen dum aspiceret, eius pes lapsus, grauiter in ponte corruit. Qui citissime se erigens, muniensque se signo crucis, cognita maligni diaboli fraude, regressus domum cautior est redditus; paulo post nempe et ipse in pace obiit.



CAPUT X. De inundantia lapidum.

 Per idem tempus contigit in Burgundia apud castrum Iaunniacum ualde mirum et memorabile presagium in domo cuiusdam nobilis, nomine Arlebaudi. Nam per triennium fere continue per uniuersam illius domum indicibiliter uel ab ere, siue a tabulatu, distillauere magni atque parui lapides, ita ut aceruos circa domum ex ipsis eiectis lapidibus usque nunc in promptu sit uidere. Sed cum die noctuque per domum ubique pluerent, neminem tamen suo ictu ledebant, sed neque uas aliquod infringebant. Multi enim ibi limites, quos alii bonnas nominant, suorum recognouere agrorum. Simul etiam de uiis et domibus ac diuersis edificiis, et prope et longe constitutis, illuc delati reperti sunt lapides. Quod etiam future pestis illius domus familie fuisse indicium  rei probauit euentus. Nam exstiterat uir supra dictus cum uxore sua de generosis admodum parentibus. Idcirco increuerant eius filiis ac nepotibus paternorum fundorum cum circumiectis uicinis non parua litigia. Contigit ergo, non longo post spatio temporis, ut uillam quamdam Allanto cognomine, sitam in pago Senonico, que etiam ex rectorum monasterii sancte Columbe uirginis largitione iuri illorum peruenerat; sed milites Antissiodori commanentes ipsam eis diripiendo abstulerant, ipsi tamen toto nisu illam sibi redintegrari pararent. Cum uero iam plures de hac altercatum annos fuisset, uno uindemiarum die bellum inierunt in eadem uilla partes utreque; in quo etiam bello multi ex ambabus  partibus sunt interempti. Ex supra dicta quoque domo inter filios et nepotes undecim ceciderunt. In processu namque temporis imminente iurgio, crescentibusque discordiis, perdurauere cedes innumere illius familie, illorumque homicidia hostium, usque in tricesimum et eo amplius annum.



CAPUT XI. De Leutardo insaniente heretico.

Exstitit circa finem millesimi anni homo plebeius in Galliis, apud uicum uirtutis uocabulo, in pago Catalaunico, Leutardus nomine: qui, ut finis rei probauit, Satane legatus credi potuit. Cuius etiam uesanie peruicacia hoc exordium habuit. Morabatur enim aliquando solus in agro quidpiam ruralis operis peracturus. Qui ex labore somno depressus, uisum  est ei ut grande examen apum in eius corpus per secreta ingrederetur nature, quod etiam per illius os nimio cum strepitu erumpens crebris illum punctionibus agitabat, ac diu multum agitato stimulis loqui ei uidebantur, et multa hominum impossibilia precipere ut faceret. Tandem fatigatus, exsurgens uenit domum, dimittensque uxorem, quasi ex precepto Euangelico fecit diuortium. Egressus autem uelut oraturus, intrans ecclesiam, arripiensque crucem et Saluatoris imaginem contriuit. Quod cernentes quique territi pauore, credentes illum, ut erat, insanum fore. Quibus etiam ipse persuasit, sicut sunt rustici mente labiles, uniuersa hec patrare ex mirabili Dei reuelatione. Affluebat igitur nimium sermonibus utilitate et ueritate uacuis, doctorque cupiens  apparere, dedocebat magistrum doctrine. Nam decimas dare dicebat esse omnimodis superfluum et inane. Et, sicut hereses cetere, ut cautius decipiant, Scripturis se diuinis, quibus etiam contrarie sunt, palliant, ita et iste dicebat prophetas ex parte narrasse utilia, ex parte non credenda. Cuius etiam fama, quasi alicuius mente sani ac religiosi, in breui ad se traxit partem non modicam uulgi. Quod comperiens uir eruditissimus Gebuinus senex episcopus, in cuius scilicet erat diecesi, accersiri illum ad se  iussit. Quem cum interrogasset de uniuersis que dixisse uel fecisse compererat, cepit uenenum sue nequitie occultare, cupiensque, quod non didicerat, de Scripturis sacris testimonia sibi assumere. Audiens uero sagacissimus episcopus non esse conuenientia, imo non magis turpia quam damnabilia, ostendens hominem insanientem hereticum factum, reuocauit ab insania populum ex parte deceptum, catholice plenius restituit fidei. At ille, cernens se deuictum atque ambitione uulgi destitutum, semet puteo periturus immersit.



CAPUT XII. De herese in Italia reperta.

Ipso quoque tempore non impar apud Rauennam exortum est malum. Quidam igitur uilgardus dictus,  studio artis grammatice magis assiduus quam frequens, sicut Italis mos semper fuit artes negligere ceteras, illam sectari. Is enim cum ex scientia sue artis cepisset, inflatus superbia, stultior apparere, quadam nocte assumpsere demones petarum species uirgilii et Horatii atque Iuuenalis, apparentesque illi, fallaces retulerunt grates quoniam suorum dicta uoluminum carius amplectens exerceret, seque illorum posteritatis felicem esse preconem; promiserunt ei insuper sue glorie postmodum fore participem. Hisque demonum fallaciis deprauatus, cepit multa turgide docere fidei sacre contraria, dictaque petarum per omnia credenda esse asserebat. Ad ultimum uero hereticus est repertus, atque a pontifice ipsius urbis Petro damnatus. Plures etiam  per Italiam tempore huius pestiferi dogmatis reperti, quique ipsi aut gladiis aut incendiis perierunt. Ex Sardinia quoque insula, que his plurimum abundare solet, ipso tempore aliqui egressi, partem populi in Hispania corrumpentes, et ipsi a uiris catholicis exterminati sunt. Quod presagium Ioannis prophetie congruit; quia dixit Satanam soluendum, expletis mille annis, de quibus in tertio iam libello prolixias tractabimus.



LIBER TERTIUS.



INCIPIUNT CAPITULA LIBRI TERTII.

    I. De Stephano rege Ungrorum, et bellis Beneuentanorum.
    II. De Roberto rege Francorum.
    III. De stella comete, que apparens plurima portendit.
    Iu. De innouatione Ecclesiarum in toto orbe.
    u. De monasteriis reedificatis bene a Willermo abbate, uel institutis.
    uI. De sanctorum pignoribus ubique reuelatis.
    uII. De euersione templi Hierosolymorum, et cede Iudeorum.
    uIII. De herese apud Aurelianos reperta.
    IX. De filiis regis eiusdem.





PRAEFATIO.


Nunc igitur, quoniam de priorum gestis aliqua retulimus, ab illo et infra, ut spopondimus, anno uidelicet millesimo nati cuncta uiuificantis uerbi,  tertii sumamus incitamen huius operis libelli. Eo autem, ut diximus, imminente, priuatus est pene orbis uniuersus personis et religiosis et nobilibus. Claruere tamen ab eodem anno, tam in Italia quam  in Galliis, utrorumque ordinum uiri, quorum uita et operatio queunt posteris imitabilia informare exempla. Regnantibus quoque duobus Christianissimis regibus, Henrico scilicet Saxonum rege et Roberto Francorum, etsi ab exteris nationibus illorum quieuerunt patrie, creberrime tamen preliis fatigate sunt intestinis. Sicut enim aliquando perfidis honor exhibetur ex timore, ita bonis infertur pro sua reuerentia timor. Nam cum ab omni Romanorum populo, intercedente papa Benedicto, uiro sanctissimo, Henricus adscisceretur in imperium Longobardorum, gens consueta fraude dissensit, sibique regem Arduinum quemdam unguentes instituerunt. Sed licet diu multumque renitentes, postea tamen cum cede suorum maxima imperialibus semet subdidere  preceptis. Qui ueniens Papiam, ab eisdem Longobardis miri operis palatium sibi construi fecit. Potitoque decenter imperio, accepit in regno suo coniugem, filiam scilicet Sigefredi Saxonum ducis. Ex qua etiam cernens non posse suscipere liberos, non eam propter hoc dimisit; sed omne patrimonium, quod liberis debebatur, Christi Ecclesie contulit. Aedificauit quoque monasterium in Saxonie loco, qui dicitur Bauoberch, id est, Bauonis mons. Lingua enim Theutonica Berch mons appellatur. Quod etiam monasterium, donis innumerabilibus locupletatum a pontifice Romano, supradicto scilicet Benedicto, in honore apostolorum principis dedicari fecit; atque, eiusdem pontificis usus consilio, eamdem Ecclesiam in episcopalem sublimauit sedem;  constitutoque in ea episcopo, amplissimorum fundorum reditibus esse fecit locupletem.



CAPUT PRIMUM. De Stephano rege Ungrorum, et bellis Beneuentanorum.

Ipso igitur tempore Ungrorum gens, que erat circa Danubium, cum suo rege ad fidem Christi conuersa est. Quorum regi Stephano ex baptismate uocato, decenterque Christianissimo, dedit memoratus imperator Henricus germanam in uxorem. Tunc temporis ceperunt pene uniuersi qui de Italia et Galliis ad sepulcrum Domini Hierosolymis ire cupiebant, consuetum iter, quod erat per fretum maris, omittere, atque per huius regionis patriam transitum habere. Ille uero tutissimam omnibus constituit  uiam; excipiebat ut fratres quoscunque uidebat, dabatque illis immensa munera. Cuius rei gratia prouocata innumerabilis multitudo, tam nobilium quam uulgi populi, Hierosolymam abierunt. Tunc etiam imperator Basilius sancti imperii Constantinopolitani precepit cuidam satrape suo, illi qui cognominatur Cataponti, eo scilicet quod iuxta mare inhabitet, ut a transmarinis ciuitatibus, que Romano debentur imperio, ueniens tributa exigeret. Qui libenter annuens misit Grecorum classem ad res Italicas sublaturas. Hoc uero pertentatum est per duorum annorum spatium; non parua etiam pars subiugata est a Grecis Beneuentane prouincie. Contigit autem ipso in tempore, ut quidam Normannorum  audacissimus nomine Rodulphus, qui etiam comiti Richardo displicuerat, cuius iram metuens, cum omnibus que secum ducere potuit, Romam pergeret, causamque propriam summo pontifici exponeret Benedicto. Qui cernens eum pugne militari elegantissimum, cepit ei querelam exponere de Grecorum inuasione Romani imperii seque multum dolere quoniam minime talis in suis existeret qui repelleret uiros extere nationis. Quibus auditis, spopondit se idem Rodulfus aduersus transmarinos preliaturum, si aliquod ei auxilium preberent uel illi quibus maior incumbebat genuine necessitudo patrie. Tunc uero predictus papa misit illum cum suis ad Beneuentanos primates, ut eum pacifice exciperent, semperque preliaturi pre se haberent,  illiusque iussioni unanimes obedirent. Egressusque ad Beneuentanos, qui eum ut papa iusserat susceperunt. Illico autem illos ex Grecorum officio qui uectigalia in populo exigebant, inuadens Rodulphus, diripuit queque illorum, ac trucidauit. His itaque auditis, illorum socii, qui iam plures ciuitates et castella proprie subiugauerant ditioni, coacto in unum suorum exercitu, inierunt prelium aduersus Rodulphum et eos qui eius fauebant parti. In quo scilicet prelio pars Grecorum occubuit maxima, insuper et castra aliqua dimisere uacua; que subsecutus Rodulphi exercitus uictor obtinuit. uisa igitur Greci suorum cede, miserunt Constantinopolim ut auxiliaretur eis quantocius ab his qui eos miserant. Statimque reformantes classem, multo  plures quam prius preliatores miserunt. Interea cum auditum esset ubique quoniam paucis Normannorum concessa fuisset de superbientibus Grecis uictoria, innumerabilis multitudo etiam cum uxoribus et liberis prosecuta est a patria de qua egressus fuerat Rodulphus, non solum permittente, sed etiam compellente ut irent, Richardo illorum comite. Egredientes autem satis audacter uenerunt ad locum Alpium, qui et mons Iouis dicitur, ubi etiam in angustissimis semitis prepotentes regionis illius constituerant, imperante cupiditate, seras et custodes ad pretia transmeantium exigenda. At illi Normannorum exercitus confractis seris cesisque custodibus per uim transitum fecerunt. Egressique non paruum Rodulpho contulerunt auxilium. Sicque pars utraque  resumptis uiribus secundo inierunt prelium, in quo utrorumque exercitus grauiter cesus. Normannorum tamen exercitui uictoria prouenit. Post paululum uero, terno commisso prelio, sese pars utraque fessa cohibuit. Perspiciensque Rodulphus suos defecisse, uirosque illius patrie minus belli aptos, cum paucis perrexit ad imperatorem Henricum, expositurus ei huius rei negotium. Qui benigne illum suscipiens, diuersis muneribus ditauit; quoniam rumor quem de illo audierat, cernendi contulerat desiderium. Protinus imperator congregans exercitum copiosum, ob tuendam rempub. ire disposuit. Tandem uero Greci putantes a patria fugisse Rodulphum, prosilierunt ad castra, que ipse uictor  ab eis abstulerat; sed nequidquam: nam et ueterem Troadem ciuitatem festinanter cinxere muris, replentes eam copiose uiris et mulieribus. Interea imperator pergens ad regionem Beneuentanam, expugnauit, ac subdidit uniuersas ciuitates et castra que Greci subripuerant, eius imperio. Ad supradictam autem cum uenisset Troadem, repellentes qui intus erant, diu multumque ei restiterunt. Nam sperabant ut sibi futura estate, sicut Greci promiserant fore, Basilius succurreret. Insuper adiicientes in tantum Henricum humiliari, ut pedes Basilii territus pauore susciperet. At ille circumdans ciuitatem sui exercitus obsidione, instruxit machinas, ut eam per uim caperet. Illique de intus noctu egressi, tulerunt secum faces pice perlitas, igneque succensas machinas a foris cremauerunt.  Quod cernens imperator, accensus ira potiores fecit reinstrui machinas, crudoque circumdari corio; uigilantique custodia iussit illas tueri. Exacto igitur iam tertio obsidionis mense, alternisque cedibus utrique nimium fessi, nam et exercitum imperatoris dysenterica clades oppido uexauerat, tandem obsessi meliore usi consilio inuenerunt uiam euadendi discriminis. Quadam autem die accipientes solitarium quemdam, indutum monachali habitu, quibus etiam Italia plurimum abundat, dederunt ei crucem gestare, miseruntque post illum omnes ciuitatis pueros minoris etatis, sicque exclamando: Kyrie, eleison, deuenit ad imperatoris tentorium. Quod audiens imperator, iussit interrogari quid sibi uellent. Cumque  responsum fuisset quod misereri a se afflicte ciuitati implorarent, respondit: »Optime nouit ipse qui agnitor est cordium, inquit, quoniam magis quam ego horum paruulorum patres illorum sunt homicide.« Illacrymansque iussit ut salui in ciuitatem redirent. Fecerunt autem ut iusserat imperator. Altera quoque die iterum primo mane processerunt a ciuitate, ut prius clamantes: Kyrie, eleison, usque dum sonoritas uocum illorum aures pulsaret imperatoris. Qui statim egressus tentorio respiciensque pupillorum turbam, pietate permotus, ut erat uir sapientissimus, uoce Dominica usus, ait: Misereor super turbam. Nam ante iam dixerat quoniam, si ei contingeret capere ciuitatem, quidquid masculini sexus inueniretur in ea, suspenderetur  patibulis, reliqua uero igne cremari ipsiusque ciuitatis menia ad solum pertrahi. Preterea mandauit imperator illis qui in ciuitate ceteris preerant, ut, si indulgeri sibi ab eo uellent, iramque eius placare, ipsimet subuerterent partem murorum ciuitatis, que contra suas machinas rebellis stare uidebatur. Qui audientes, certatim impleuerunt quod eis mandatum fuerat. Post hec quoque precepit imperator eos pacifice ad se egredi, murumque ciuitatis ab eisdem reedificari. Acceptisque pacis obsidibus ab uniuersis regionis illius prouincialibus, reuersus est Saxoniam. Normanni quippe cum suo duce Rodulfo, reuersi in suam patriam, gratanter recepti a proprio principe Richardo. Sequenti denique anno,  mense Iulio obiit Henricus imperator apud Saxoniam, sepultusque est honorifice in monasterio Bauoberch, quod ipse, ut dictum est, in honore apostolorum principis edificauerat.



CAPUT II. De Roberto rege Francorum.

In prescripto igitur tempore, disponente Francorum regnum Roberto rege, plurimas ei intulere sui contumelie insolentias, illi maxime quos, aut ex mediocri aut ex infimo genere, tam ipse quam uterque Hugo, ei scilicet pater atque auus, fecerunt maximis honoribus sublimes. Inter quos fuit Odo rebellium maximus, qui fuit filius Tebaldi Carnotensis, cognomento Fallacis, ceterique quamplures inferioris potentie, qui exinde exstiterunt ei rebelles  unde esse debuerant humiliores. Quorum non dispar fuit secundus Odo, filius scilicet prioris Odonis, qui, quanto potentior, tanto fraudulentior ceteris. Nam cum obiisset Stephanus comes Trecorum et Meldorum, Heriberti filius, ipsius regis consobrinus, absque liberis, apparuit idem Odo contra regis uoluntatem [occupans] uniuersa queque latifundia in regis uidelicet dominium iure cessura. Fuit etiam iuge litigium et bella frequentia inter ipsum Odonem et Fulconem Andegauorum comitem, quoniam uterque tumidus superbia, idcirco et pacis refuga. Necnon etiam Willermus Henrici ducis priuignus, ac Alberti Longobardorum ducis filius, eidem regi aliquando rebellis exstitit, fauente ei Landrico Neuernis comite, qui eius filiam uxorem duxerat; et Brunone Lingonensi  episcopo, cuius habebat in matrimonio sororem, ex qua suscepit filios et filias, de quibus prius natam Landricus, reliquas uterque Willermus, scilicet Pictauensis et Arelatensis, duxere uxores. Unusque filiorum eius, Rainaldus nomine, duxit filiam Richardi Rothomagensis ducis, Adeledam nomine uxorem. Qui licet aduena, puer etiam furtim sublatus a Longobardorum patria, matrique non mediocriter astute per quemdam monachum redditus in Burgundia, in tantum conualuit ut in diuitiis et in militia non inueniretur secundus in patria. Sed huic plurimum aduersatus restitit Hugo filius Lamberti Cabillonensis comitis, uiri honestissimi. Qui, inter cetera que gessit optima, monasterium etiam construxit in pago Augustodunense, quod dicitur  Paredo, in honore sancte Marie sanctique Ioannis Baptiste; in quo etiam sepultus honorifice quiescit. Fuit enim idem Hugo episcopus Antissiodori, regensque comitatum patris ex imperio regis, quoniam preter eum pater non habuit sobolem sexus masculini, idcirco hostibus regis contrarius, quoniam regi fidissimus parebat in omnibus. Accepit autem supradictus rex illius cognatam, nomine et animo Constantiam, inclytam reginam, filiam uidelicet Willelmi prioris Aquitanie ducis; ex qua etiam suscepit filios quatuor, et filias duas. Exstitit tamen aliquando quidam Hugo dictus Bellouacensis, qui inter ipsum regem eiusque coniugem nequam semen odiis spargebat, suique gratia premii reginam ei  fecerat odiosam. Tantam denique insuper gratiam a rege consecutus fuerat, ut comes palatii haberetur. Factumque est ut die quadam rex in silua uenatum iret, idemque Hugo, ut semper solebat, cum illo. ueneruntque missi a Fulcone, Andegauorum comite, auunculo scilicet eiusdem regine, fortissimi milites duodecim, qui supradictum Hugonem ante regem trucidauerunt. Ipse uero rex, licet aliquanto tempore tali facto tristis effectus, postea tamen, ut decebat, concors regine fuit.

Hic itaque rex, ut sapientissimus Dei cultor, semper fuit humilium amator, superborumque, ut ualuit, osor. Si qua enim pontificalis sedes in suo regno proprio uiduaretur presule, cura erat maxima ut utilis pastor, licet genere infimus, restitueretur Ecclesie  potius, quam nobilitatis eligeretur persona secularis pompe. Qua de causa etiam primates regni sensit plurimum contumaces, qui despectis humilibus sui similes eligebant superbos. Fuit enim ei pax cum regibus in gyro regni sui positis, maxime cum supradicto imperatore Henrico. Nam cum aliquando ad inuicem colloquendum super Mosam fluuium, qui limes est utriusque regni, conuenissent, pluresque ex ambabus partibus mussitarent indecens esse, ut quis illorum, tantorum scilicet regum, semet humilians, quasi in alterius transiret auxilium, hoc etiam fore potissimum, ut in fluminis medio nauibus portarentur simul locuturi; sed uiri eruditissimi illud uterque in mente habens: Quanto magnus es, humilia te in omnibus:  primo namque mane surgens imperator transiit cum paucis ad regem Francorum, nimioque amplexu semet deosculantes, sacramentisque missarum decenter ab episcopis in conspectu illorum celebratis, prandere utrisque simul congruit. Expleto quoque prandio, obtulit Robertus rex immensa munera auri atque argenti et pretiosarum gemmarum Henrico, centum insuper equos honestissime phaleratos, super unumquemque lorica et galea, mandans insuper tantum illorum amicitiam minuere quantum contingeret ex omnibus illi relinquere. At Henricus cernens amici liberalitatem, suscepit ex illis tantum librum Euangelii, auro et lapidibus pretiosis insertum, ac phylacterium simile  factum, continens dentem sancti uincentii Leuite et martyris. Uxor uero illius pares auri tantum naues accepit. Cetera autem egrediens in gratia dimisit. Sequenti igitur die iterum rex Robertus cum episcopis ad imperatoris tentoria transiens, qui eum satis sublime suscipiens, expletoque simul prandio, centum libras ei ex auro puro obtulit; rex quoque pares tantum naues auri ex illo sumpsit: firmatoque uterque pacto amicitie, rediere ad propria. Ab aliis quoque regibus satis gratifice fuit semper habitus, Adalrado scilicet rege Anglorum, et Rodulpho rege Austrasiorum, nec non et Sancio rege Nauarrie Hispaniarum; mittebantque ei munera et petebant ab eo auxilia.



CAPUT III. De stella comete, que apparens plurima portendit.


Apparuit igitur prefati regis tempore in occidentalis eris parte stella, que uocatur cometa, Septembrio mense, incipiente nocte, perdurans spatio trium mensium. Que scilicet nimia claritate fulgens maximam eris partem sibi illustrando uindicabat, usque dum circa galli cantum occumberet. Sed utrum nouiter a Deo stella mittatur, seu ab eodem ob gratiam portenti alicuius stelle lumen multiplcius augeatur, ipsi soli scire competit, qui cetera indicibiliter sua sapientia disponit. Illud tamen habetur probatissimum quoniam, quoties huiusmodi hominibus ostenditur fieri in mundo, paulo post quoddam mirum atque terribile patenter innuitur.  Denique contigit in proximum ecclesiam beati Michelis archangeli cremari incendio, que scilicet constituta in quodam promontorio littoris Oceani maris, toto orbe nunc usque habetur uenerabilis. Nam et inibi certissimum conspicitur, uidelicet ex incremento atque decremento lunari eundo ac redeundo processu mirabili in gyro eius promontorii reuma, scilicet Oceani. Cuius etiam maris excrementum malinas uocant, decrementum quoque ledones nuncupant. Atque ob hoc maxime predictus locus a plurimis terrarum populis sepius frequentatur. Est etiam non longe a predicto promontorio fluuiolus cognomento Arduus, qui post hec paululum excrescens per aliquod temporis spatium intransmeabilis effectus, atque ad predictam ecclesiam ire  uolentibus uiam plurimum impediens, aliquantisper eiusdem itineris obstaculum fuit. Postmodum uero in sese rediens profundissime littus suo cursu sulcatum reliquit. His ita gestis, contigit ut uenerabilis Abo, Pater monasterii S. Benedicti Floriacensis cognominati, gratia propagande religionis monastice in prouinciam transiret meridianorum uuasconum. Cumque illuc deueniens in quodam moraretur cenobio, ibique more solito ea que Dei sunt sedulo exerceret, nimio a cunctis uenerabatur affectu. Accidit igitur die quadam ut in atrio eiusdem cenobii, exardescentibus quorumdam litigiosorum irarum stimulis, nimium acer oriretur tumultus. Dumque uir reuerentissimus, predictus uidelicet Abo, comperiens ad eumdem tumultum sedandum pugillares  gerens in manibus tabellas cum stylo processisset, unus e uulgo, afflatus spiritu diabolico, irruens in eum eiusque latus lancea perforans Christi martyrem fecit. Qui etiam, ut fertur, paulo post arreptus a demone, miserabiliter uitam finiuit. Corpus uero predicti Patris tam sui quam ceteri quique fideles eiusdem prouincie honorifice ibi sepelierunt. Ubi etiam ad laudem sui nominis perplura postmodum Dominus largitus est hominibus beneficia.

Tunc igitur temporis in Italia, atque in Galliis, plerique episcoporum nonnulla inter se diuersis questionibus habuere synodorum conciliabula. Nam de ieiuniis, que plerique fidelium scilicet inter Ascensionem Saluatoris et Pentecosten obseruant, ita  decreuerunt ut ne per imperium sacerdotum fierent, excepto Sabbato Pentecostes; et a quibus fieri uellent, ne prohiberentur fieri. Simulque incidit questio cur monachi per tres uel quatuor Dominicas dies ante diem natiuitatis Dominice, seu quadragesimalis obseruationis tempore, hymnum, scilicet Te Deum laudamus, decantarent contra morem Romane Ecclesie. Qua uidelicet questione aggressi tam abbates quam monachi responderunt se pro nulla re illud agere, nisi ex beati Benedicti nominatissimi atque excellentissimi Patris preceptione, cuius etiam actus simulque dicta a summo Romanorum pontifice, uidelicet Gregorio, haberentur descripta ac laudabiliter roborata. His denique compertis episcopi, usus monachorum authentico ex more uiguit. Nec non  etiam de die annuntiationis Dominice, qui celebratur octauo Kalendarum Aprilium, si forte quolibet alio tempore preter Quadragesimam excoli congruentius potuisset, ab eisdem pontificibus non parua illata est questio. Ferebatur enim a quibusdam eamdem uidelicet annuntiationem Dominicam, more Hispanorum, quinto decimo Kalendarum Ianuariarum die irreprehensibiliter posse celebrari. Nam cum ego postmodum in monasterio Cluniacensi cum ceteris fratribus degerem, conuenerunt illuc ab Hispaniis quamplures honeste conuersationis iamdudum more uiuentes proprie regionis monachi. Propinquante uero die natiuitatis Dominice, petierunt predicti monachi uenerabilem Odilonem eiusdem loci abbatem, ut more suorum liceret eis celebrare  Annuntiationem. Quod cum fecissent, segregati a ceteris, uisum est nocte eadem duobus senioribus loci, quod unus de Hispanis fuscina focaria arriperet desuper altare puerum, mitteretque illum in sartaginem prunis plenam, ita clamantem: »Pater, pater, quod tu dedisti isti auferunt.« Quid plura? apud nos antiqua consuetudo, uti decebat, preualuit.



CAPUT Iu. De innouatione ecclesiarum in toto orbe.

Igitur infra supradictum millesimum tertio iam fere imminente anno, contigit in uniuerso pene terrarum orbe, precipue tamen in Italia, et in Galliis, innouari ecclesiarum basilicas, licet plereque decenter locate minime indiguissent. Aemulabatur tamen  queque gens Christicolarum aduersus alteram decentiore frui. Erat enim instar ac si mundus ipse excutiendo semet, reiecta uetustate, passim candidam ecclesiarum uestem indueret. Tunc denique episcopalium sedium ecclesias pene uniuersas, ac cetera queque diuersorum sanctorum monasteria, seu minora uillarum oratoria, in meliora quique permutauere fideles. Eo quoque tempore inter cetera beati Martini Turonis monasterium emicuit, a uenerabili scilicet uiro Heriueo eiusdem loci archiclauo euersum, atque ante ipsius obitum mirifico opere reedificatum. De cuius etiam uita et conuersatione, qualis a pueritia usque ad presentis uite terminum exstitit, si quis referre quiuisset, pleniter  incomparabilem huius temporis ostenderet uirum hominibus. Duxit enim ex nobilibus Francorum, mente nobilior ipse, prosapiam, et ut lilium uel rosa de spinis, de ferocioribus secundum sanguinem patrie fuit. Qui, ut generosioribus mos est, nobiliter educatus; dehinc uero scholis artium liberalium applicatus. Sed intelligens ex his plerosque plus fore contumaces quam diuine obedientie subditos, sufficere sibi credidit si exinde salutem anime reportaret. Relictis autem pompatice scientie studiis, ad quoddam monasterium clam ingrediens, monachum se fieri satis deuote postulauit.

Sed quoniam, ut diximus, clari erat generis, idcirco parentum minas pertimescentes nullo modo acquieuere fieri quod poposcerat fratres eiusdem  monasterii. In hoc tamen illum seruantes ei fidem dederunt, ut si uis non obstaret, parentum scilicet ipsius, libentissime quod petebat explerent. Tandem inibi commorans, qualis postmodum futurus esset dans sanctitatis indicium uniuersisque ibi degentibus imitabile prebuit exemplum. Comperiens uero pater eius quod fecerat, furore arreptus uenit ad predictum monasterium, filium exinde abstracturus reuera potioribus lucris inseruientem. Satisque uerbis redargutum, uim ei faciens, duxit illum inde secum usque in regis curiam, ipsumque regem obsecrans, ut eius animum ab hac intentione bonorum sponsionibus reuocaret. Quem cernens rex, uidelicet Robertus, ut erat pius ac religiosus, dulcius illum exhortans, qualiter bonum propositum mente  integra conseruare satageret, atque in presens beati Martini ecclesie archiclauum esse precepit, cupiens illum postmodum ceteris imitabilem constituere pontificem. Id denique multoties pertentatum est, sed, ipso renuente, effectu caruit. Suscepta quippe, ac si coactus, ecclesie cura, uesteque alba tectus, interdum more canonico mentem tamen et uitam pleniter possedit monachicam. Nam semper ad nudum tectus cilicio irrefragabili, macerans corpus ieiunio, sibi parcissimus, largus pauperibus, uigiliis et orationibus instabat assiduis. Preterea uir Deo plenus mente concepit ut ecclesiam, cui custos ascitus fuerat, amplioris altiorisque totius operis corpore sublimaret. Sancto itaque Spiritu se docente, designauit latomis incomparabilis iactare fundamentum  operis, quod ipse, ut optauerat, ad perfectum duxit. Expleto itaque opere, accersitisque plurimarum urbium episcopis, opus predictum Deo consecrari studuit. Ipsoque die sanctum Dei confessorem Martinum intro, sicut decebat, reposuit. uenerabatur enim eo die preterite dedicatio basilice, quarto uidelicet Nonarum mensis Iulii. Fertur etiam, quoniam idem uir Domini Heriueus ante aliquot dies prefate translationis Dominum rogauisset, ut ad ostensionem dilectionis sponse sue ecclesie per beatum Martinum, ut olim fecerat, quodcunque miraculum dignaretur demonstrare. Cui in oratione prostrato apparuit idem confessor, blando usus alloquio, ita inquiens: »Hoc quod petis, fili dilectissime, scito te  potiora posse apud Dominum impetrare, sed tempori huic sufficere debent exhibita dudum miracula, quoniam contiguum instat prius exsparsi seminis collecture messis. Sola enim animarum erigens medela exoranda est uniuersis. Pro his enim Domini misericordiam obsecrare minime omitto. Namque pro his noueris me apud Dominum precipue interuenire, qui illi assidue in presenti seruiunt ecclesia. Quidam enim illorum plus iusto presentis seculi implicati negotiis, armis insuper militaribus famulantes, quibus trucidati in prelio deciderunt. De quibus nolo te lateat, quoniam uix apud Christi clementiam obtinui, ut erepti de ministris tenebrarum locis refrigerii ac lucis sistere mererentur. Ceterum tu delectabile Domino uotum, ut ceperas,  exple.«

Superueniente igitur designato die, congregatisque episcopis et abbatibus cum innumera multitudine fidelium utrorumque sexuum et ordinum, priusquam inciperent sacra fieri, uir reuerendissimus Heriueus sanctioribus qui conuenerant sacerdotibus hoc, quod ei reuelatum fuerat, manifestare curauit. Peracta uero ex more sacratione, omnibus utensilibus rite compositis, cepit idem uir arctioris uite macerationibus sese conterere, atque solitarius in exigua penes ecclesiam cellula psalmis et orationibus uacans degere. Qui cum post hec anno quarto cognouisset se in breui migraturum a seculo, iam iamque egrotare cepisset, ac plures ad eum uisitandi gratia concurrerent, simulque prestolantes  in eius discessu aliquod fieri miraculum uidere, utpote qui tanti meriti presciebant uirum, ipse uero mente sagaci predixit illis ac monuit ut alia curarent; signum, quod et minime essent uisuri, ne exspectarent. Pro se potius obsecrabat ut piissimum Dominum attentius orarent; iam siquidem propinquans sui exitus horam erectis in celum manibus et oculis creberrime dicebat: »Domine, miserere, Domine, miserere.« Sicque inter hec uerba ultimum efflauit spiritum. Sepultusque est in eadem ecclesia, in eo scilicet loco, ubi primitus beatus Martinus sepultus quieuerat.



CAPUT u. De monasteriis reedificatis bene a Willermo abbate, uel institutis.

 Claruit, eo in tempore, in predicta domorum Dei melioratione, uenerabilis abbas Willermus, a beato siquidem Maiolo primitus ecclesie sancti martyris Benigni Pater constitutus. Quam uidelicet ecclesiam illico tam mira locatione permutauit ut huiuscemodi altera difficile queat inueniri. Regulari etiam distinctione non minus effloruit, atque incomparabilis huius ordinis suo tempore propagator exstitit. Sed quantum pro hac re diligebatur a religiosis et piis, tanto magis detrahebatur insidiabaturque a fraudulentis et impiis. Fuit enim ex Italia ortus, nobilem ducens a parentibus prosapiam: nobilior tamen illustrem per assecutam scientiam. Nam in eodem territorio, scilicet in fundo, qui ei parentum iure debebatur,  prius uocato uulpiam, construxit monasterium totius gratie abundantissimum; postea ab ipso mutato nomine Frutuarense cognominatum. Quod cum multigenis locupletasset beneficiis, constituit ibi monachorum Patrem, per omnia se imitantem, nomine Ioannem. Erat enim predictus Willermus acer ingenio, et insignis prudentia; idcirco summum in palatiis regum ac ceterorum principum obtinebat locum. Quodcunque denique monasterium proprio uiduabatur pastore, statim compellebatur tam a regibus, uel comitibus quam a pontificibus, ut meliorandi gratia illud ad regendum susciperet, quoniam ultra cetera diuitiis et sanctitate ipsius patrocinio assumpta cernebantur excellere monasteria. Ipse quoque firma testabatur  assertione quia si huius institutionis tenor quocunque loco a monachis custodiretur, nullam omnino indigentiam cuiuscunque rei paterentur. Quod etiam euidentissime declaratum est in locis sibi commissis. Fertur siquidem eadem institutio, ususque huius consuetudinis, ex sancti Patris Benedicti monasteriis uel regula exordium habuisse, atque per beatum Maurum, ipsius uidelicet discipulum, ad nostrum, id est, Gallicanum territorium delatam fuisse. Exstat etiam ueridica relatio, quoniam post beati Mauri obitum, succedenti tempore hostium infestationibus expulsi monachi a monasterio cognomento Glannofolio, quod ipse construxerat, sicut in eius gestis habetur, in Andegauense territorio, uenientesque ad monasterium sancti Sauini confessoris  Pictauensis tulerunt secum totam quam ualuere supellectilem, ibique per aliquod spatium temporis ea que didicerant operam dedere. Rursusque illo frigescente eiusdem districtionis tenore apud monasterium sancti Martini Augustodunensis suscepta dignoscitur aliquoties uiguisse. Deinde uero quasi tertia transmigratione in superiore Burgundia locatum Balmense occupauit monasterium. Ad ultimum quoque, predicta uidelicet institutio iam pene defessa, auctore Deo, elegit sibi sapientie sedem, uires collectura, ac fructificatura germine multiplici, in monasterio, scilicet cognomento Cluniaco. Quod etiam ex situ eiusdem loci accliuo atque humili tale sortitum est nomen, uel etiam, quod aptius illi congruit, a cluendo dictum, quoniam cluere,  crescere dicimus. Insigne quippe incrementum diuersorum donorum a sui principio in dies locus idem obtinuit.

Construxit igitur predictum cenobium primitus Pater monachorum supradicti Balmensis monasterii, Berno uocatus, iubente Willermo piissimo Aquitanorum duce, in pago Matisconense, super Graonam fluuiolum. Quod etiam cenobium in primo non amplius quam quindecim terre colonias dicitur in dotem accepisse. Fratres tamen duodecim numero inibi memorantur conuenisse. Ex quorum ueluti optimo semine multiplicata stirps Domini exercituum innumerabilis magnam orbis plagam cognoscitur replesse. Qui quoniam his, que Dei sunt,  uidelicet iustitie et pietatis, operibus incessanter adheserunt, idcirco bonis omnibus repleri meruerunt, insuperque futuris imitabile reliquerunt exemplum. Nam post prefatum Bernonem suscepit regiminis curam sapientissimus abbas Odo, uir per omnia religiosissimus, qui fuerat sancti Martini Turonis Ecclesie prepositus, moribus et conuersatione sanctitatis ualde ornatus. Hic enim in tantum huius instituti propagator exstitit, ut a Beneuentana prouincia queque habebantur in Italia et in Galliis usque Oceanum mare potiora monasteria illius ditioni gratularentur esse subiecta. Post cuius obitum successit Heimardus uir simplex in ipsius locum. Qui licet non adeo famosissimus, regularis tamen obseruantie non impar custos.  Post hunc quoque sanctus ac uenerabilis eligitur Maiolus, cuius superius memoriam fecimus, qui etiam successorem sibi monachorum Patrem preuidit Odilonem. Hic etenim quintus a primo Bernone abbas exstitit predicti Cluniensis cenobii. Ex quo uidelicet cenobio per diuersas prouincias fratres sepius petiti, atque monachorum Patres ordinati, plurimum Domino acquisiuere lucrum. Hic tamen Pater, scilicet Willermus, de quo in presentiarum sermo exordium habuit, pre omnibus exinde precedentibus prescripte institutionis laboriosior ac spermologius fructificatior est repertus.



CAPUT uI. De sanctorum pignoribus ubique reuelatis.

 Candidato, ut diximus, in nouatis ecclesiarum basilicis uniuerso mundo, subsequenti tempore, id est, anno octauo infra predictum millesimum humanati Saluatoris annum, reuelata sunt diuersorum argumentorum indiciis, quorsum diu latuerant, plurimorum sanctorum pignora. Nam ueluti quoddam resurrectionis decoramen prestolantes Dei nutu fidelium obtutibus patuere, quorum etiam mentibus plurimum intulere solamen. Hec enim reuelatio primitus in Senonica Galliarum urbe, apud ecclesiam beati martyris Stephani dignoscitur cepisse. Cui etiam preerat archipresul Leotericus, a quo scilicet admiranda relatu reperta sunt ibi antiquorum sacrorum insignia. Quippe inter cetera perplura, que latebant, dicitur uirge  Moysi inuenisse partem. Ad cuius rei famam conuenerunt quique fideles, non solum ex Gallicanis prouinciis, uerum etiam ex uniuersa pene Italia, ac de transmarinis regionibus, simulque egrotantes non pauci sanctorum interuentu exinde redierunt incolumes. Sed, ut sepissime contigit, quoniam unde humana utilitas sumit exordium, cupiditatis uitio impellente, exinde solet incurrere casum, nam predicta urbs conuentu populorum, ut diximus, gratia pietatis effecta opulentissima, conceperunt illius habitatores nimiam pro tanto beneficio insolentiam. Siquidem mortuo ipsius ciuitatis comite, Frotmundo nomine, uiro eque simplicissimo, suscepit eius filius principatum satis nequam, res ciuiles  dispositurus. Nimium quippe flagitiosus effectus, ecclesie insuper decus, nisu quo ualebat, fedare tentabat. Iudeorum quoque in tantum preuaricatorias diligebat consuetudines, ut se regem ipsorum suo prenomine, Rainardus quippe dicebatur, suis omnibus imperaret. Cum enim in ceteris mendacissimus, etiam Christiane fidei insidiosus habebatur detractor. Atque ideo pauperum indicia absque ulla promulgabat pietate, penitus humanitate remota. Nam rei, quam dicturus sum, tot testes exstiterunt quanti in eadem ciuitate eo tempore uiuebant homines.

Comprehensus aliquando flagitiosus quidam, furtum faciens, ductusque ad eum ut eius audientia, quid de eo faciendum esset, assignaretur. Qui statim  omni miseratione remota suspendi in patibulo illum adiudicauit. At ipse qui deprehensus fuerat lacrymabiliter predictum Rainardum rogare cepit, ut ei ad presens uitam indulgeret, promittensque se deinceps non latrocinaturum. Sed nequicquam. Crudelior quippe fiebat sacramentis etiam se obstringens, non ultra uicturum obsecrantem se miserum. Qui uidens minime posse prolatam de se immutare sententiam, hoc solummodo impetrauit, ut predicto fieret confessus suorum facinorum episcopo; sibique protinus morituro, quod huius ministerio concessum est, clementer remitteret. Quod ut obtinuit, illico a nequam ministris compellitur suspensum iri; eductusque ad constitutum locum hec uerba sepius iterabat: Domine Iesu, qui in hac  die pependisti in cruce pro salute hominum, indulge mihi. Erat enim ille dierum sextus, qui idcirco fidelibus uniuersis reuerentior habetur. Esto: uincitur, eleuatur, arctatoque suspenditur gutture. Cunctisque ab hac funesta, ut putabant, exsecutione recedentibus, pendens uelut exanimis mansit in diem alterum. Tunc nutu diuino ruptis ligaminibus suscepit terra solutum hominem, pariter et uiuum qui cogebatur subire necem sibi sublatus per eris uacua. Qui ingressus ciuitatem stupidum uniuersis prebuit spectaculum. Sed heu! proh dolor! ad pristina reuersus flagitiosus euasit.

Cui rei simile fertur contigisse in Trecassina ciuitate non longo ante tempore. Nam dum quidam fures, boues pre se minantes, a dominis boum insequi  se intellexissent, commiserunt eosdem boues uiro cuidam seni et innocenti, quasi uictus necessaria quesituri, reuera fuge presidium petentes euasuri. Quod cum fecissent, statim deprehensus est senex cum bobus; trahitur, ceditur, ac reorum more uincitur. Ductusque ad principem ciuitatis, comitem uidelicet Heribertum, uult causam discutere. Non auditur; quin potius quasi cruda senectute reus necis, suspendio ab eodem comite adiudicatur. Quodque etiam absque ulla dilatione peractum est. Sed mox ut suspendium pertulit, mirum in modum iuuenca magni et perualidi corporis, erecto corpore cornua suspensi plantis supposuit, sicque per triduum sine dolore uisum sustinuit. Expletoque  triduo, audiuit is qui pendebat uiatores iuxta pretereuntes sermocinari ad inuicem. Qui exclamans uoce qua potuit, ad deponendum se quantocius uenire rogabat. Illi uero audientes demonica fieri illusione credebant. Proclamante quoque ipso attentius, seque uiuere affirmante, occurrerunt uiri, soluentes illum deposuerunt. Qui perductus ad ciuitatem, dum percunctaretur quomodo tandem in patibulo pendens sese habuisset, aiebat: »Dum essem, inquiens, iunior, accepta iam coniuge, excepi cum ipsa oblatum mihi a quodam de sacro fonte filiolum, cui etiam consensimus dare, ex nostra parua facultatula, quem solum de matre susceperamus liberali gratia uitulum unum. Ut enim pridem sum dimissus celsa de trabe pendere, uisa est mihi  grandior uniuersis occurrisse, extensoque corpore atque erecta ceruice leniter meis submisit cornua plantis, ac me huiusmodi, quandiu pependi, sustinuit.« Hoc uero illo qui seruatus a morte fuerat referente, ad illius exemplum data est postmodum in gyro filiolis fontis sacre fidei uitulorum innumera multitudo. Preterea Rainardo, ut diximus, iudaizante, quin potius insaniente, suasum est regi, qui uidelicet illum frequenter ob suam improbitatem redarguerat, ut scilicet tante ciuitatis principatum regio subiugaret dominio, ne siquidem diutius uires pessimi incrementi sumeret scandalum sacre fidei. Qua ratione rex compulsus, misit exercitum, qui predictum Rainardum a ciuitate pellerent, sibique illam tuendam seruarent. uenientes uero qui  missi fuerant a rege, ceperunt urbem cum nimia depopulatione, partem etiam eius non modicam incendio cremauere. Superauit siquidem magnitudinem prioris gaudii promerentibus flagitiis enormitas calamitatis.



CAPUT uII. De euersione templi Hierosolymorum, et cee Iudeorum.

Eo quoque tempore, id est anno nono post prefatum millesimum, ecclesia, que apud Hierosolymam sepulcrum continebat Domini ac Saluatoris nostri, euersa est funditus iussu principis Babylonis. Cuius uidelicet euersionis occasio tale, quod dicturi sumus, cognoscitur exordium habuisse. Cum enim de toto terrarum orbe ob insigne Dominicum memoriale  plurima fidelium multitudo Hierosolymam uisitaturi pergerent, rursus cepit inuidus diabolus per assuetam sibi Iudeorum gentem uere fidei cultoribus uenenum sue nequitie propinare. Erat igitur huius generis apud Aurelianensem Galliarum regiam urbem non modica multitudo, qui ceteris sue gentis tumidiores, et inuidi atque audaciores sunt reperti. Hi denique nequam consilio inito corruperunt quemdam data pecunia, uidelicet girouagum sub peregrino habitu, nomine Robertum, fugitiuum utique seruum beate Marie Melerensis cenobii. Quem accipientes caute miserunt ad principem Babylonis cum Hebraicis characteribus, scriptis epistolis, pictaciolis ferri baculo insertis, ne  quo casu potuissent ab eo diuelli. Qui egressus detulit litteras predicto principi refertas dolo et nequitia; et quoniam, nisi celerius domum Christianorum uenerabilem subuerteret, sciret se in proximum Christianis regnum illius occupantibus omni penitus dignitate carere. His uero princeps auditis, protinus furore arreptus, misit Hierosolymam de suis qui predictum funditus subuerterent templum. Qui uenientes fecerunt ut eis fuerat imperatum. Ipsum quoque concauum sepulcri tumulum ferri tuditibus quassare tentantes minime ualuerunt. Tunc etiam beati martyris Georgii ecclesiam in Ramulo pariter subuerterunt, cuius olim uirtus Sarracenorum nimium gentem terruerat. Fertur enim crebro illuc eos ingredi cupientes raptum cecitatem  pertulisse. Euerso igitur, ut diximus, templo, post paululum manifeste claruit quoniam Iudeorum nequitia tantum nefas sit patratum. Utque diuulgatum est per orbem uniuersum, communi omnium Christianorum consensu decretum est ut omnes Iudei ab illorum terris uel ciuitatibus funditus pellerentur. Sicque uniuersi odio habiti, expulsi de ciuitatibus, alii gladiis trucidati, alii fluminibus necati diuersisque mortium generibus interempti; nonnulli etiam sese diuersa cede interemerunt, itascilicet ut, digna de eis ultione peracta, uix pauci illorum in orbe reperirentur Romano.

Tunc quoque decretum est ab episcopis atque interdictum ut nullus Christianorum illis se in quocunque sociaret negotio. Si qui tamen de illis ad  baptismi gratiam conuerti uoluissent omnemque Iudaicam respuere consuetudinem uel morem, illos tantum suscipere decreuerunt. Quod et fecerunt plurimi illorum magis amore presentis uite coacti metu mortis quam uite sempiterne gaudiis. Nam quicunque illorum sese tales mentiendo fieri poposcerant paulo post ad morem pristinum sunt impudenter reuersi. Preterea his ita gestis, predictus litterarum baiulus ad natiuum male securus repedauit solum. Cepit itaque sedulo perquirere si forte quempiam gentis sue fraudis conscium reperiret. Inuentis uero perpaucis in ciuitate Aurelianorum pauide admodum degentibus, rursus cepit illorum familiarius uti consortio. Accidit igitur ut quidam peregrinus, eius in transmarino socius itinere atque  certissime illius itineris conscius negotii, illuc deueniret rursusque illum Iudeorum amicitiis nimis herere cerneret; palam uniuersis indicare curauit quanti mali gerulus ille esset homoncio, ex cuius rei causa Iudeorum potiretur opibus. Qui, illico comprehensus acrisque agitatus uerteribus, proprie dilationi confitetur crimen, moxque a ministris regis in conspectu totius plebis extra ciuitatem igni est traditus atque consumptus. Iudei tamen profugi ac uagabundi, qui in locis abditis delitescentes predicte superfuerant cladi, post quinquennium euersionis templi ceperunt in urbibus apparere perpauci. Et quoniam oportet, quamuis ad illorum confusionem, ut ex illis aliqui in futurum supersint,  uel ad confirmandum proprium nefas, seu ad testimonium fusi sanguinis Christi, idcirco uero credimus Christianorum animositatem diuina dispensante prouidentia in eis ad tempus mansueuisse. Eodem nichilominus anno, diuina propitiante clementia, cepit mater ipsius principis, uidelicet Ammirati Babylonis, mulier Christianissima, nomine Maria, reedificare Christi templum, iussu eius filii euersum, politis et quadris lapidibus. Nam et uir ipsius, quasi alter Nicodemus, pater huius scilicet de quo presens est sermo habitus, occulte Christianus dicitur fuisse. Tunc quoque de uniuerso terrarum orbe incredibilis hominum multitudo exsultanter Hierosolymam pergentes, domui Dei restaurande plurima detulerunt munera.



CAPUT uIII. De heresi apud Aurelianos reperta.


Tertio de uicesimo infra iam dictum millesimum anno, reperta est apud prefatam Aurelianensem urbem cruda nimium atque insolens heresis, que scilicet diutius occulte germinata, in perditionis segetem male pullulans, plures in sue cecitatis precipitauit laqueum. Fertur namque a muliere quadam ex Italia procedente, hec insanissima heresis in Galliis habuisse exordium, que ut erat diabolo plena seducebat quoscunque uolebat, non solum idiotas et simplices, uerum etiam plerosque qui uidebantur doctiores in clericorum ordine. Que scilicet ueniens ciuitatem Aurelianensem, dum moraretur ibi per aliquod spatium temporis, ueneno sue  nequitie plures infecit. Quod etiam seminarium nequam in pluriores hi qui susceperant toto conamine spargere nitebantur. Fuerunt nempe huius peruersi dogmatis heresiarches duo, heu! proh dolor! qui in ciuitate putabantur genere ac scientia ualentiores in clero, quorum unus Heribertus, alter Lisoius dicebatur. Hi denique, quandiu res latuit, tam apud regem quam apud palatii proceres summam obtinuerant amicitiam. Nempe idcirco facilius quosque decipere potuerunt, quorum mentes amor fidei uniuersalis minus astrinxerat. Qui non solum in predicta urbe, sed etiam in uicinis urbibus malignum dogma spargere tentabant, dum quemdam sane mentis in Rothomagorum ciuitate presbyterum cupientes sue consortem facere uesanie, missis legatis  qui ei omne secretum huius peruersi dogmatis explanantes, docerent. Dicebant nempe fore in proximum, in illorum scilicet dogma cadere populum uniuersum. Quibus compertis, presbyter sollicite perrexit ad Christianissimum comitem eiusdem ciuitatis Richardum, exposuit ei omnem rei, ut compererat, ordinem. Qui uidelicet comes protinus misit celeriter ad regem, palam ei faciens clandestinam in regno proprio Christi ouium pestem. Ut autem cognouit rex, scilicet Robertus, ut erat doctissimus ac Christianissimus, tristis ac merens nimium effectus, quoniam et ruinam patrie re uera et animarum metuebat interitum, idcirco quantocius Aurelianis properans, conuocatis plurimis episcopis et abbatibus  ac religiosis quibusque laicis, acerrime cepit perscrutari qui essent auctores huius peruersi dogmatis, uel qui parti illorum iam decepti consentirent. Facta igitur perscrutatione inter clericos, quomodo unusquisque sentiret et crederet ea que fides catholica per doctrinam apostolicam incommutabiliter seruat et predicat, illi duo, uidelicet Lisoius et Heribertus, statim se aliter sentire non negantes, quales diu latuerant, manifestauerunt. Deinde uero plures post illos se parti istorum profitebantur herere, nec ulla ratione se posse affirmabant ab illorum segregare consortio. Quibus compertis, tam rex quam pontifices tristiores effecti interrogauerunt illos secretius, utpote uiros hactenus in omni morum probitate perutilissimos, quorum unus Lisoius in  monasterio sancte Crucis clericorum carissimus habebatur; alter idem Heribertus sancti Petri ecclesie, cognomento Puellaris, capitale schole tenebat dominium. Qui dum interrogati fuissent, a quo uel unde eis ista presumptio accidisset, huiusmodi dederunt responsum: »Hoc enim diu est quod sectam, quam uos iam tarde agnoscitis, amplectimur, sed tam uos quam ceteros cuiuscunque legis uel ordinis in eam cadere exspectauimus; quod etiam adhuc fore credimus.« His dictis, continuo palam exposuerunt omnium antiquarum stultissimam ac miserrimam, nempe sui deceptricem, heresem. Cuius uidelicet ratiocinatio tanto minus erat idoneis sermonibus obnixa, quanto constat esse illi ter ueritati contrariam. Dicebant ergo deliramenta esse, quidquid  in ueteri ac nouo canone certis signis ac prodigiis ueteribusque testatoribus de trina unaque Deitate beata confirmat auctoritas. Celum pariter ac terram, ut conspiciuntur, absque auctore initii semper exstitisse asserebant. Et cum uniuersarum heresum insanientes, canum more latrantes deterrima, in hoc tantum Epicureis erant hereticis similes, quoniam uoluptatum flagitiis credebant, non recompensari ultionis uindictam. Omne Christianorum opus, pietatis duntaxat et iustitie, quod estimatur pretium remunerationis eterne, laborem superfluum iudicabant esse. Interea his aliisque quamplurimis insaniis impudenter ab eisdem prolatis, defuere fideles atque idonei testes ueritatis, qui illis sufficienter se uellent tam ueritati quam proprie acquiescere  saluti, respondere de suis cecis atque erroneis assertionibus ualerent.

Sed et nos quoque secundum exiguitatem nostri intellectus, his, quos prenotauimus, illorum erroribus uel per pauca respondere decreuimus. Primitus tamen fideles hortamur uniuersos ut interim montes illorum presagium serenet Apostoli, qui preuidens in futuram huiusmodi cautelam intulit. Oportet, inquit, hereses esse, ut ii qui ex fide sunt probentur. In hoc igitur permaxime istorum insipientia deprehenditur, atque ipsi omni scientia ac sapientia uacui pernoscuntur, cum negent creaturarum auctorem uniuersarum, scilicet Deum. Quoniam manifestum est quod omne, quantecunque sit molis uel magnitudinis,  si cuiusque superatur magnitudine, a maximo omnium cognoscitur processisse: pari quoque ratione sciendum est, tam de re corporea quam incorporea. Sciendum etiam, quoniam quecunque res, siue corporalis siue incorporalis, per quodlibet accidens uel motione, uel cuiuslibet alternitate sit diuersa ab immobili rerum preceptore, constat eam processisse per ipsum, et si forte quieuerit finem expetere. Cum enim totius Conditor creature propria essentia sit immobilis, propria essentia bonus simulque uerax, sua omnipotentia naturarum modos distribuens ordinansque ineffabiliter, non exstat preter eum, ubi quietem expetant, nisi unde processerant redeant. Manifestumque est nichil in uniuersis factori deperisse, nisi illud quod procaciter  ab illo constitute transcendit ordinem nature. Et idcirco omnis res tanto melius ueriusque est quod illam constat esse, quando solidius firmiusque in proprie nature ordine consistit. Sicque fit, ut uniuersa que illius dispositioni incommutabiliter obediunt, continue seruiendo auctorem predicent. Si qua uero res procaciter ab eo deuiando in deterius cecidit, ceteris iure manentibus documentum prebuit. In predictis uidelicet creaturis quoddam medium continet genus hominum, potius scilicet cunctis animantibus, atque inferius celestibus spiritibus. Quod utique genus, ut diximus, uelut medium superorum inferorumque, si cui parti plus adheserit, illi efficitur conformis. Ideoque tanto infimis potius atque melius efficitur, quanto supernorum spirituum  naturam imitatur. Soli etiam homini datum est, pre ceteris animantibus fore sese beatius, quoniam quidem et illum duntaxat, si caruerit, omnibus fieri deuenire miserius . Quem uidelicet conditionis ordinem caute ab initio prouidens omnipotentis bonitas Conditoris, cernensque sepius eumdem uidelicet hominem deserendo supera, inuolui nimium infimis, fecit proinde plura identidem pro tempore ad eruditionem illius gratia erectionis prodigia. Huius quoque rei testis uel documentum exstat omnis diuinarum liber uel pagina litterarum. Que scilicet littere ipsius Omnipotentis magisterio reperte, cum eius specialiter multimoda gerant testimonia, mentem etiam seu intellectum hominis in eisdem eruditi ad cognitionis respectum sui erigunt Conditoris. Denique  dum eidem homini deposite ostendunt super que sit constitutus, aut sub quibus positus, inexplebile ingerunt ei desiderium; quoniam tantum ei incipiunt displicere uniuersa que adsunt, quantum incalescit ad amorem illorum que desunt, fitque tanto melior atque pulchrior, quanto his per amorem heserit uicinior. Atque in quantum melior, in tantum illi, qui summe bonus exstat, Creatori similior. Et idcirco patenter datur intelligi, quoniam quisquis hominum huius amoris uacuus fuerit desiderio, omni procul dubio fiet pecude miserior ac deterior. Quippe qui solus pre cunctis animantibus eternitatis potuit consequi beatitudinem, nullum preter eum corporale animal proprii erroris uel  flagitii eternam sentiet uindictam. Sed et si cuius hominis animus sui Conditoris cognitionem desiderat, expedit ut primum studeat, qualiter sese ut preualuerit intelligat. Quoniam sicut non contemnenda testatur auctoritas, quod in ea parte precipue gerit homo speciem Conditoris, qua ualet pre ceteris animantibus dono atque uirtute rationis. Sed et sicut rationis bonum custodiunt sui moderamen et auctoris dilectio, id est uera humilitas et perfecta caritas, ita illius annullant utilitatem nequam concupiscentia et furor. Hisque non repugnando efficitur homo bestiis similis, illis inseruiendo conformatur ad speciem uel imaginem Conditoris, ut uidelicet per humilitatem sese quid sit intelligat, per dilectionem uero in boni Conditoris  similitudinem transeat. Ob id etiam constituuntur ei solummodo ab hominibus preces et donaria, ut uel illis donum rationis seruet integrum, seu, quod minus est, aut deprauatum Conditoris bonitas augeat et reformet. Simul etiam laus et benedictio exhibentur eidem Conditori ut fiant hominibus sana mente ac ratione uigentibus illius testimonium cognitionis; et quanto plus cuique contigerit in Conditoris cognitionem proficere, tanto magis reperiet idem homo se ipsum per eamdem cognitionem et plus et melius effectum esse. Nec isdem poterit in aliquo Conditoris sui opere existere blasphemus, qui illius cognitione omnimodis melior quam exstiterat fuerit effectus. Atque ideo manifestum est, quoniam quicunque illius operationis  blasphemus exstitit, eius cognitionis alienus fuit. Unde etiam certissime comprobatur, quoniam sicut ad summum bonum deducit omnem hominem Creatoris cognitio, sic demergit ad extremum malorum illius ignoratio. Nam plures illius beneficiis per insipientiam ingrati, ac misericordie operibus illudentes atque increduli, pecudibus deteriores effecti, qui etiam in sue cecitatis caliginem perpetuo sunt demersi. Et quod plerisque contigit, factum in sue salutis maximum remedium, exinde sibi alii acquisiere preeunte culpa eternum detrimentum. Hoc perspicacissime et permaxime claret in omnipotentis Patris singulari gratia, sponte de celo hominibus ab eo in mundo missa per sue maiestatis atque Deitatis ceternum Filium, uidelicet Iesum Christum.  Qui scilicet cum Patre eque origo omnis uite et ueritatis atque bonitatis exhibuit se plane credentibus. Quibusque a seculis incognitum, occultis enigmatibus inuolutum, de se etiam testimonium perhibentium Scripturarum, adimplebile documentum. In quo etiam ueracibus uerbis et prodigiis seipsum, et suum Patrem atque eorum Spiritum in tribus discrete certissimis personis unum idem esse, id est unius eternitatis et potentie uniusque uoluntatis atque operationis, et quod idipsum totum est, unius bonitatis et per omnia cequalis essentie. Ex quo scilicet, et per quem, et in quo sunt omnia, que uere esse habent, plenum semper et equale subsistens, ante omnia temporum curricula rerum  principium. Cuius etiam tota plenitudo per omnia, et finis omnium. Sed cum ipse Omnipotens in quodam creaturarum medio, uidelicet in homine, suam expressisset imaginem, illumque proprio dimisisset arbitrio, insuperque omnia mundi optima illius ditioni subdidisset, neglecto proprie constitutionis moderamine, ac plus quidpiam uel aliud quam auctoris uoluntas illum decreuerat sese existimans fore, continuo tanto deterior est effectus, quanto presumptior. Ad cuius potiorem etiam reformationem idem Conditor personam filii sue Deitatis misit in mundum, sui preformatam sumere imaginem. Que scilicet quanto utilior ac decentior, tanto subtilior ac mirabilior. Quam etiam plerique hominum non ualentes, seu minus uolentes credere, uel amare,  ut sic tandem in illa sue salutis sufficientiam potuissent intellectam reperire; potiusque diuersis impliciti erroribus tanto exstiterunt ueritatis rebelles, quanto probantur illius cognitionis expertes. De quorum procul dubio sorte sunt uniuerse hereses, uel quorumcunque errorum secte in toto terrarum orbe. Quibus scilicet omnibus, nisi conuersi sequantur Iesum gesta plenitudine, melius fuerat non fuisse. At quorum mens plena fide amando et credendo illi obediuit, tanto meliores ex eo effecti quanto perfectius adheserunt illi, qui est initium et perfectio totius boni. Ex his nempe constat tota sanctorum laudabilis summa, quorum uenerabilis memoria uniuersa seculorum ornat tempora. Quibus etiam datum est cum uniuersorum  Creatore perenne et feliciter esse et uiuere, illiusque semper agnitionis uisione beatiores fore. Nos igitur tandem credimus, ut spoponderamus, his paucis illorum damnatorum insanie sufficienter respondisse. Preterea cum a pluribus omni sagacitate laboratum fuisset, qualiter deposita mentis perfidia ueram et uniuersalem reciperent fidem, atque illi omnimodis se facere denegarent, dictum est eis, quoniam nisi celerius ad sanam fidei mentem redeant, regis iussu et uniuerse plebis consensu igne essent protinus crematuri. At illi male in sua confisi uesania, uel pertimescere se iactantes, seque euasuros ab igne illesos promittentes, quin potius ad meliora sibi suadentibus spernendo illudebant. Cernens quoque rex et uniuersi qui aderant,  minus posse illos reuocari ab insania, iussit accendere non longe a ciuitate ignem permaximum, ut uel eo forte territi a sua malignitate desinerent. Ad quem cum ducerentur, rabida adacti dementia, se omnimodis hoc uelle proclamabant ac sese ultro ad ignem trahentibus inferebant. Quibus ad ultimum numero 13 igni traditis, cum iam cepissent acrius aduri, ceperunt uoce qua poterant ex eodem igne clamare se pessime deceptos arte diabolica nuper de uniuersorum Deo ac Domino male sensisse, et ob hanc ab eisdem illatam ei blasphemiam illos temporali atque eterna ultione torqueri. His uero plures e circumstantibus auditis, humanitatis pietate permoti accedentes, ut uel semiuiuos ab igne  eriperent, minime ualuerunt, quoniam uindice flamma consumente illos, continuo in puluerem sunt redacti. Si qui uero postmodum huius peruersitatis sectatores fuerunt reperti, simili ultionis uindicta ubique fuerunt perditi. Preterea uenerabilis catholice fidei cultus, exstirpata insanientium pessimorum uesania, ubique terrarum clarior emicuit.



CAPUT IX. De filiis regis eiusdem.

Suscepit igitur prefatus rex de suprascripta coniuge sua filios quatuor, prouidusque de regni successu, elegit regnare post se illorum primogenitum Hugonem nomine, puerum adhuc, clarissime indolis illustrem. Cumque de ipsius sacrando sublimio primates regni sagaciores consuluisset, tale  ei dedere responsum: »Sine puerum, rex, si placet, crescendo procedere in uiriles annos, ne, ueluti de te gestum est, tanti regni pondus infirme committas etati.« Erat autem idem puer ferme decennis. Qui minime illorum acquiescens dictis, matre precipue instigante, regio in Compendio adscitis regni primoribus, coronam, ut decreuerat, ex more a pontificibus fecit puero imponi. In processu quoque temporis cum adoleuisset, cernens se nil dominii rei peculiaris preter uictum et uestitum ex regno, unde coronatus fuerat, posse mandare, cepit corde tristari atque apud patrem ut ei quidpiam dominii largiretur conqueri. Quod eius mater comperiens, ut erat auarissima maritique magistra, fieri renitens, insuper conuiciis ac maledictis iuuenem  lacessebat. Et sicut quidam ait: Noui ingenium mulierum, cum uelis, ipsa nolit; at si nolis, cupiet ultro: nam que prius, ne fastu regni careret aliquo, ingruente mariti infortunio contra omnium sola decretum sublimauit puerum, postea toto mentis nisu, ac si hostem alienigenam, turpabat illum uerbis et operibus. Ille uero cernens se non posse diutius talia equanimiter tolerare, iunctis secum aliquibus sue etatis iuuenibus, cepit infestari ac diripere ad libitum res genitorum. Tamen paulo post Dei nutu in se reuersus, ad genitores rediens, humili eos satisfactione beneuolos erga se reddidit. Tunc demum ab eisdem largitur illi, ut optimum decebat filium, ius ubique ac potestas regni. Sed qualis et quantus postmodum exstitit, presenti  stylo nequit explicari. Quam humilis ac dulcis eloquio, patri ac matri seruis obedientior, pauperum largus dator, monachorum et clericorum consolator, nec non apud patrem cunctorum rogantum fidelissimus interuentor, quam affluenter in cunctis optimis melior, quis ualet exsequi relator? Huiusmodi enim fama ubique prouinciarum percitus peroptabatur a multis, precipue ab Italicis, ut sibi imperaret, in imperium sublimari. Nam et ex cognomento proaui, Magnus Hugo dicebatur a cunctis. Dum igitur incomparabili mentis simul ac corporis decore floreret, exigentibus maiorum flagitiis, repente illum mors inuida mundo subripuit. Sed quale iustitium contigit uniuersis, nullo sermone  ualet exprimi. De cuius etiam funere subsequentes iambicos rogatus a fratribus cecini:

Plasmator, parce mestis mundialibus,
Succurrat fletus intimis doloribus:
Pascat merentes singultuum gemitus,
Humanum decus dum rapit interitus.
Annis florebat mundo iuuenilibus,
Ter denis minus excreuerat duobus,
Regnorum lumen Hugo, regum maximus.
Quem nox funesta inuidit hominibus.
Non alter nostro talis emicat euo,
Regnis spectatus, adscitus imperio.
Bellorum tanto decoretur triumpho,
uigore pari ualeat corporeo.
Quo gens Francorum uigebat letabunda,
 Fideique pace tota simul Gallia.
Omnis quem prona poscebat Italia,
Cesar ut iura promeret regalia.
Sed te non nostra, iuuenum pulcherrime,
Heu! proh dolor! tempora meruere;
Quibus inundant malorum miserie,
uires bonorum corruunt assidue.
Tu dolor matris, calamitasque patris,
Crudele nimis monimentum germanis:
Meror communis cunctis in palatiis,
Iustitiumque populorum ultimis.
Leone presso, uirgo solem ceperat,
Tua cum dirus membra pallor occupat.
Denis diebus sorte fit lux septima,
Te patri fama perdidisse nuntiat.
 Iam seculorum, cerne, rector optime,
Gentem Francorum qui regat tutissime,
Hostemque seuum ualeat repellere:
Pactum quietis illi da perpetue.
Qui in eadem qua primitus coronatus fuerat ecclesia, beati martyris Cornelii uidelicet, regio in Compendio est sepultus. Post cuius obitum cepit iterum idem rex tractare, quis potissimum ex residuis filius post se regnare deberet. Constituerat autem secundum Burgundie ducem Henricum nomine post Hugonem natum, ipsumque decreuit pro fratre in regnum sublimare. Sed rursum mater muliebri animositate agitata, tam a patre quam a ceteris, qui parti illius fauebant, dissentit, dicens: Tertium  ad regni moderamen prestantiorem fore filium, qui et Roberti patris nomine censebatur. Hoc quippe inter fratres seminarium discordie fuit. Coadunatis denique rex metropoli Remis regni primatibus, stabiliuit regni corone Henricum, quem delegerat. Tunc demum post aliquod temporis spatium, illi duo fratres, firmato amicitie federe, precipue ob insolentiam matris cepere ui inuadere uicos et castella sui patris, ac circumcirca diripere que poterant bonorum illius. Nam ille, quem regem fecerat, Drogas illi castrum subripuit: alter uero in Burgundie partibus Auallonem atque Belnensem [al., Bellensem]. Pro quibus rex graui turbatus amore, colligens exercitum ascendit Burgundiam: bellum plus  quam ciuile patratur. Interea cum super his uenerabilem Patrem Willelmum consuluisset, apud Diuionensi castro, quid agere deberet; oransque, ut erat uir totius mansuetudinis et pietatis, qualiter tam pro se quam pro illis Dominum oraret, tale responsum ab eodem suscepit: »Meminisse te, o rex, conuenit iniuriarum opprobriorumque patri ac matri a te illatorum in tua iuuentute, quoniam talia tibi, iusto iudice Deo permittente, a filiis ingeruntur, qualia tu ipse genitoribus ingessisti.« Hec audiens rex patientissime tulit; seque ultro culpabilem clamans, non negauit. Deinde post obsidionem ac depopulationem utriusque prouincie, ad pacem redeuntes, paulisper quieuerunt. Anno quoque sequenti mense Iulio Robertus rex apud castrum Meledunense  diem clausit extremum, delatumque est corpus eius ad ecclesiam sancti Dionysii martyris, ac in eadem sepultum. Tunc rursus oritur inter matrem et filios rediuiua discordie crudelitas, ac preteritarum irarum frena laxant inueterata odia. Diu multumque uastando res proprias debacchatum est, donec Fulco Andegauorum comes, cognatus [al., auunculus] scilicet ipsorum, matrem redarguens cur bestialem uesaniam erga filios exerceret, utrumque parentem in pacem reduceret. Sequenti uero anno eodem mense, atque in eodem castro quo rex obierat et ipsa obiit, indeque portata est ad sancti Dionysii basilicam, ac iuxta regem sepulta. Henricus nempe rex, paternis rebus potitus, germanum suum Robertum constituit Burgundie ducem. Preterea  cum idem rex rempublicam uiuaci mente et agili corpore regni sui discuteret, tunc contigit ut Leotericus Senonum archipresul obiret. Ille uero unum de sue gentis nobilibus consecrari mandauit atque in eius loco subrogari. Sed Odo rerum ditissimus, licet fide pauper, alterum econtra delegerat, ne ius regium hac in parte foret integrum. Nam qui uiuenti patri Roberto multa tam ui quam calliditate subripuerat; arte simili filiis facere cupiebat. Cum enim primitus ciuitates, Trecorum uidelicet ac Meldorum, cum multiplicibus castris, illi preripuisset, post mortem eius coniugi et filiis illius Senonicam subripuit urbem, quam etiam tunc aduersus illos infamis possessor uallauerat. Quod cernens Henricus, acra animi ferocitate tandiu illum insecutus est debellando,  quousque genu flectens ei se subderet, eiusque ditioni obediens pareret. Erat enim isdem Odo natus ex filia Chuonradi regis Austrasiorum Berta nomine, licet a patris sui proauis obscure duxisset genus linee. Et quoniam regi Rodulfo, auunculo scilicet eius, non erat proles ulla, que foret regni heres, presumpsit ipso uiuente, ui potius quam amore, regni habenas preripere, conferens insuper multa donaria, ut ei assensum preberent primores patrie. Sed nequidquam: Domini est enim regnum, et cuicunque uoluerit, dabit illud. Est etiam prouerbium: Secundum fidem hominis erit amicus illius. Gens enim precipue regni eiusdem assertionem fidei floccipendit, et fedus pro nichilo  ducit. Exstitit igitur post mortem Henrici imperatoris, qui fuit nepos regis Rodulfi, Chuonradus de quo in subsequentibus narrabimus, habens in coniugio neptem prefati Rodulfi: ob hoc maxime ualenter resistens contradicebat Odoni. Quorum etiam lis acerrima regni utriusque maximam fecit depopulationem. Ad ultimum denique cum iam in conspectu Dei excederet mensura tanti mali, collecto undecunque exercitu permaximo, conscendit Odo in Tullensem pagum, quem iam sepius depopulauerat, ibique oppugnans cepit Barrense castrum, cum magna tamen diremptionis euersione totius prouincie. Cumque in eodem castro locatis militibus ad custodiam ferme quingentis, ut tamen ipse quantocius ad propria repedaret, utpote qui curis agitabatur  innumeris: prestolabantur itaque illum legati ex Italia directi, deferentes ei arrham principatus, ut agebant, totius Italie regionis. Contempserant enim suum principem, predictum uidelicet Chuonradum, Mediolanenses, coniuratione facta aduersus eum, iunctis sibi quos poterant ex ciuitatibus in circuitu. Existimabant quoque eumdem Odonem posse percipere regnum Austrasiorum, atque ad eos transire, ut illis gereret principatum. Sed sicut ait Manufortis insignis precentor bellorum Domini: Deiecisti eos, inquiens, dum alleuarentur, ita contigit. Nam subito Gocilo dux totius prime Rhetie regionis cis Rhenum cum exercitu nimio in eum irruens, omnem Odonis exercitum in fugam uertit, licet ex utraque parte plurima multitudo moriens  corruerit. Tunc denique et ipse Odo miserrime interiit; cuius lacerum cadauer Rogerius Catalonorum presul, habens secum uirum uenerabilem abbatem Richardum, a cede suscipiens uxori reddidit.  [Narrant etiam plerique, quod corpus eius diu multumque quesitum inueniri non potuit, donec uxor eius ueniens tali intersignio inuenit: habebat enim uerrucam inter genitalia et anum.] Quod sic inuentum accipiens, direxit illud Turonis, ibique sepultum est iuxta patrem suum in atrio sancti Martini superioris cenobii. Et quidem finis Odonis talis exstitit. Quem idcirco huic seriei intexere uoluimus, qualiter impresentiarum cognosceretur rerum Creator iustissimus potenter explere, quod olim Thesmoforo suo Moysi promisit: Ego, inquiens, Dominus,  qui iudico peccata patrum in filiis in tertiam et quartam generationem. Tertius namque hic Odo, de quo a nobis sermo superior est habitus, nepos fuit illius Tebaldi Carnoti comitis, cui cognomen Tricator fuit. Hic nempe quondam iunctus Arnulfo Flandrensi comiti, expetens per legatos Willelmum Rothomagorum ducem uelut ad familiare colloquium pacis, promittens se ex parte regis Francorum seu Hugonis Magni, qui fuerat filius Roberti regis, quem Otto dux Saxonum, postea uero imperator Romanorum, Suessionis interfecit, et utilia esse dicturum: at ille quoque, ut erat uir innocens, licet potentissimus, ubi illi constituerat, per fluuium Sequane euectus  nauigio, uelociter illi adfuit. Qui dum simul conuenientes irruunt in amplexus, unus simplicitate reuera, ceteri dolo illecti, simulate pacis atque amicitie miscuere colloquia. Post finem uero insimulatorum uerborum cepto recessu, iam longiuscule progrediente Willelmo, reuocauit eum Tebaldus quasi secretiora adhuc ei loquens crediturus, seu carius ualedicturus. At ille remum dextra accipiens, prohibuit ut nemo suorum exiens eum sequeretur; exsiliuit ad ripam. Tebaldus quoque illum appropinquans, quasi aliquid locuturus, illico exerta, quam ad hoc tulerat sub pallio, spata, uno ictu a corpore caput decussit. Quod cernentes qui cum Willelmo uenerant, remigando fugam arripiunt, nuntiauere Rothomagensibus ut contigerat. Erat enim Willelmo  filius ex concubina Richardus nomine, tamen adhuc adolescens. Quem accipientes sui statuerunt pro patre principem regni. Tebaldus nempe patrato scelere concitus perrexit ad Heribertum Trecorum comitem, petens ab eo sororem ipsius dari sibi in coniugium, uxorem scilicet predicti Willelmi quem interfecerat. At ille statim promisit dari, uocans eam ad colloquium sui, que nondum genuerat prolem, quasi consolaturus ex damno mariti, tradidit illam Tebaldo, detestabile satis in coniugium. Ex qua genuit Odonem, patrem uidelicet istius, cuius finem teterrimum supra diximus. Illud etiam commemorari in calce tertii libelli placuit, qualiter uindex diuina potestas totius boni moderatrix, insolentie humani generis uel ultrix impresentiarum exstiterit. Olim  igitur circa millesimum incarnati uerbi annum, cum rex Robertus accepisset sibi reginam Constantiam a partibus Aquitanie in coniugium, ceperunt confluere gratia eiusdem regine in Franciam atque Burgundiam, ab Aruernia et Aquitania, homines omni leuitate uanissimi, moribus et ueste distorti, armis et equorum phaleris incompositi, a medio capitis nudati, histrionum more barbis rasi, caligis et ocreis turpissimi, fidei et pacis federe omnino uacui. Quorum itaque nefanda exemplaria, heu! proh dolor! tota gens Francorum nuper omnium honestissima ac Burgundionum sitibunda rapuit, donec omnis foret nequitie et turpitudinis illorum conformis. Si quilibet uero religiosus ac Deum timens talia gerentes compescere tentauisset, ab  eisdem insania notabatur. Sed uir integerrime fidei ac constantie pater, uidelicet Willelmus, quem iam supra commemorauimus, reiecto pudore sumptaque spiritali inuectione, regem pariter ac reginam, cur talia in suo regno permitterent fieri, acerrime increpauit, quippe quod ceterorum honestissimum honore et religiositate diutius claruerat regnorum. Ceteros quoque inferioris gradus seu ordinis ita redarguens comminabatur, ut plerique monitionibus illius cerciti, relicta superstitiosa uanitate, in pristinum se reformarent usum. Asserebat igitur idem abbas hec omnia molimina calteria esse Satane; ac si quis hominum talibus insigniis calteriatus ex  hoc seculo migrasset, difficulter a diaboli uinculis posse eripi. In pluribus tamen nequam usus conualuit, cuius etiam detestans elogium paucis heroicis pernotaui:

Anno post Dominum terris de uirgine natum
Milleno, grauibus homines erroribus acti,
Dum cupimus rerum species intendere plures,
Preteritisque placet studiis componere mores,
Obiectat sese nouitas incauta periclis.
Ecce priora sibi rident, et tempora nostri
Ludicra, queque probris sociant, tumque usibus aptant
Turpia nec horrent, animis et seria calcant.
 Que iustos rexere uiros, honesta refutant.
Corpore peruerso creat hec nunc uita tyrannos,
Trunca ueste uiros, sine federe pacis ineptos.
Consilio muliebre gemit respublica laxa.
Fraus, raptus, quodcunque nefas dominantur in orbe.
Nullus honor sanctis, nulla est reuerentia sacris.
Hinc gladius, pestisque, fames, populantur ubique.
Nec tamen impietas hominum correcta pepercit.
Ac nisi magna Dei pietas protenderet iram,
Infernus hos terricrepo consumeret ore.
Hoc habet infelix peccandi consuetudo,
Quod plus quis peccat minus hic peccare pauescat,
Quisque minus peccat, magis hic peccare timescat.



LIBER QUARTUS.



CAPITULA LIBRI QUARTI.

    I. De uniuersalitate Ecclesie a Constantinopolitanis iniuste requisita.
    II. De heresi in Italia inuenta.
    III. Quod peccatis hominum exigentibus, Domino permittente, a nequam spiritibus aliquando fiant miracula.
    Iu. De fame ualidissima, que contigit in orbe terrarum.
    u. De pace et abundantia anni millesimi a passione Domini.
    uI. De confluentia populi totius orbis, que ad sepulcrum Domini Hierosolymis facta est.
    uII. De preliis Sarracenorum aduersus Christianos in Africe partibus.
    uIII. De Leuticorum prelio aduersus Christianos in partibus Aquilonis.
    IX. De signo quod in sole apparuit.





PRAEFATIO.


Post multiplicia prodigiorum signa, que tam ante quam post, circa tamen annum Christi Domini millesimum in orbe terrarum contigere, plures fuisse constat sagaci mente uiros industrios, qui non his minora propinquante eiusdem Dominice passionis anno millesimo fore predixere; quod utique euidentissime contigit. Mortuo quoque, ut iam diximus, Henrico piissimo imperatore, cui scilicet nulla proles exstitit, qui in regnum post illum succederet, nonnulli sese inferre tentantes de primatibus, qui tamen potius ut regni corona fulgerent, quam profectum reipublice moderamenque iustitie exercerent: pre cunctis ergo quidam Chuonradus, quem superius taxauimus, audax animo et uiribus ingens, sed fide  non multum firmus. Cum enim diu multumque de constituendo regni principe, ac precipue inter presules, tractatum fuisset, uisum est eis ipsum Chuonradum debere eligere, nisi quod unum intererat, propter quod Henricus etiam illum ualde exosum habuerat. Habebat enim coniugem, que illi erat affinis, quam etiam primitus quidam cognatus ipsius duxerat. Preterea innotuerunt ei pontifices, quid potissimum uellet, aut tale coniugium, quod manifestissime sacre auctoritati nimium repugnabat, tenere; seu, eo dimisso, coronam imperii sumere. Qui protinus dimittendum promisit talis incesti coniugium, seque parere diligentissime illorum dictis, et obedire consiliis. Deinde uero mittunt ad papam  Romanum, ut eis in hoc quod decreuerant consentiret. Qui statim libentissime annuit, mandans insuper ut quantocius, suscepto Germanie sceptro, Romam pergeret suscepturus totius Italie coronam. Interea indeptus regni infula Chuonradus Italiam perrexit, secumque ducens uxorem, quam, ut diximus, illicito ceperat matrimonio. Cui protinus in descensu Alpium, quem Curiam Gallorum licet corrupte uocant, in oppido Cumis occurrit cum summo apparatu papa Romanus, ut ante spoponderat. Fuere tunc quidam de marchionibus Italie, qui minus ei assensum prebuerunt. Sic enim illis facere mos est, ut iam supra taxauimus, in mortibus imperatorum. Nam et Papienses, ceterorum superbissimi, palatium regis in sua ciuitate operoso sumptu constructum  destruxerant usque ad solum. Ille uero ut comperit, ferociter irruit, Iporeiam primitus ciuitatem capiens, deinde ceteras cum castris uniuersis proprie subiiciens ditioni. Sicque Romam deueniens, coronam ex more sumpsit imperii. Cui dum episcopi suggererent, ut auctoritate Romani pontificis, qualiter illis promiserat, repudium illiciti faceret coniugii, grauiter accipiens, dixit: Se imperatorem creatum nullo modo debere uxore uiduari, ac, sicut inepte ceperat, tenuit.



CAPUT PRIMUM De uniuersalitate Ecclesie a Constantinopolitanis iniuste requisita.

Circa annum igitur Domini millesimum uicesimum  quartum, Constantinopolitanus presul cum suo principe Basilio, aliique nonnulli Grecorum consilium iniere, quatenus cum consensu Romani pontificis liceret Ecclesiam Constantinopolitanam in suo orbe, sicuti Romana in uniuerso, uniuersalem dici et haberi. Qui statim miserunt qui deferrent multa ac diuersa donorum xenia Romam tam pontifici quam ceteris quos sue parti fauere conspicerent. Ubi conuenientes, exposuerunt apud pontificem sue profectionis querelam. Sed quid non pertentat cecus amor habendi? estque prouerbium, aureo pugillo murum frangere ferreum. Ac licet pro tempore philargyria mundi regina queat appellari, in Romanis tamen inexplebile cubile locauit. Mox namque ut uidere Grecorum sibi deferre fulgidas opes, uersum est cor  illorum ad fraudulentie diuerticula, pertentantes an forte clanculo concedere quiuerant quod petebatur. Sed nequaquam. Non enim potest falli summa ueritas, que spopondit: Porte inferi non preualebunt aduersus eam. Dum ergo adhuc leni sub murmure huiusce machinatores in conclaui sese putarent talia tractauisse, uelox fama de ipsis per uniuersam Italiam decurrit. Sed qualis tunc tumultus, quam uehemens commotio per cunctos exstitit, qui audierunt, dici non ualet. Precipue tamen uir prudentissimus, Pater uidelicet Willelmus, de quo iam diximus, ad Romanum pontificem de hac re misit epistolam corpore breuem, sed materia ingentem, ac sermone pungentem, talia continentem: »Gratia Dei et reuerentia beati apostolorum principis Petri sedium in  orbe terrarum excellentissimo, indepto pape Ioanni [al., Gregorio], Willelmus crucis Christi seruus, sedem iudicii cum apostolis, et regni coronam. Magistri gentium dictis instruimur, seniorem non increpandum. Idem tamen alias dicit: Factus sum insipiens, uos me cegistis. Idcirco igitur filiationis diligentia hortamur communem uestram paternitatem, qualiter in uno imitemini cogitationes hominum, prouidentem Dominum Saluatorem, ut dicatis ad aliquem uobis unanimem, quemadmodum ipse Petro: Quid dicunt homines de me? Si uero responsum illius ex fide fuerit, animaduertite qualiter sonuerit. Si autem clare, custodite ne obfuscetur. Si uero obscure, lux mundi oranda est, qualiter ita fulgeatis, ut uniuersis in gremio Ecclesie constitutis ad uiam mandatorum  Dei gradiendam lumen prebeatis. Sed est fama rei, que nuper erga nos accidit, de qua quis audiens non scandalizatur, nouerit se longe ab amore superno disparari. Quoniam licet potestas Romani imperii, que olim in orbe terrarum monarches uiguit, nunc per diuersa terrarum innumeris regatur sceptris, ligandi soluendique in terra et in celo potestas, dono inuiolabili incumbit magisterio Petri. Atque ista idcirco diximus, ut animaduertatis non aliter Grecis quam cenodoxia huiusce quam audiuimus, apud uos requirere impetrauisse. De cetero quoque optamus, uti uniuersalem decet antistitem, uos acrius in correctione ac disciplina sancte et apostolice Ecclesie uigere, eterneque ac feliciter ualere. Erat quippe  Ioannes [Gregorius] iste, cognomento Romanus, frater illius Benedicti [Ioannis], cui in episcopatum successerat largitione pecunie, repente ex laicali ordine neophytus constitutus presul. Sed insolentia Romanorum huiusmodi adinuenit palliate sub dolositatis ridiculum, scilicet ut quemcunque pro suo libitu in presentiarum ad pontificatus officium delegerint, mutato nomine, quod illi prius fuerat, aliquo magnorum pontificum nomine illum appellari decernunt. Re uera quem si non meritum rei, saltem nomen extollat. Preterea Constantinopolitani ad propria remeantes, confutata illorum undique tumida presumptio conquieuit.



CAPUT II. De heresi in Italia inuenta.

 Castrum igitur erat per idem tempus in gente Longobardorum, quod ut erat uocabatur, Mons uidelicet fortis, plenum etiam ex nobilioribus eiusdem gentis. Hos nempe cunctos ita maculauerat heretica prauitas, ut ante erat illis crudeli morte finiri, quam ab illa quoquomodo possent ad saluberrimam Christi Domini fidem reuocari. Colebant enim idola more paganorum, ac cum Iudeis inepta sacrificia litare nitebantur. Sepissime denique tam Mainfredus marchionum prudentissimus, quam frater eius Alricus Astensis urbis presul, in cuius scilicet diecesi locatum habebatur predictum castrum, ceterique marchiones ac presules circumcirca creberrimos illis assultus intulerunt, capientes ex eis nonnullos, quos dum non quiuissent reuocare ab insania, igne  cremauere. Contigit ergo in uicino haberi aliud castrum nostre religionis et fidei, in quo quidam miles aliquando egrotans ad extremum pene deuenerat. Ad quem utique uisitandum ex hereticorum castello illorum precipua, iuxta morem, ueniens mulier, re uera potius ut euidentior fieret secta eiusdem nequitie, protinus ut egrediens domum in qua eger decubabat, intraret, repente prospiciens is qui languebat, uidit intrare cum eadem muliere ad se innumerabilem exercitum in nigerrimis uestibus faciebusque teterrimis. Qua uero ingressa, postquam languentis frontem, ac pulsum pectoris, et cetera, ut usus habet, manu perlustrauisset, pronuntiaretque illum conualiturum in proximum, domo egressa est, totaque simul familia cum illa solum reliquere infirmum.  Statim quoque adfuit illi nigrorum, quem uiderat, globus, cui ita, qui uidebatur illorum princeps, infit: »Agnoscis me, inquiens, Hugo? Hoc enim erat illius egri uocabulum. Cumque ille respondens diceret: Tu quis es? dixit ei: Potentissimus potentum, ac ditissimus diuitum ego qui occurro tibi. Si me tantum credideris facere posse, ut te a morte, que presens imminet, eripiam, longoque uiues tempore. Et ut certissime credas quod spondeo, noueris meo auxilio meaque industria Chuonradum hoc tempore imperatorem esse creatum. Tu quippe bene nosti quod nullus imperatorum ita uelociter omnem Germaniam atque Italiam, sicut iste, sue subiugauit ditioni. Noui, inquiens eger, et mirum diu mihi  cum ceteris fuit. Deinde uero prime fraudis auctor adiecit: »Nonne etiam in transmarinis partibus regnum Grecorum post Basilium Micheli mihi obedienti tradidi? Idcirco crede mihi, et faciam tibi multo maiora quam sperare queas, leque ipsum sanitati restituam.« Erat quippe fama tunc temporis quod idem Michel cubicularius fuisset Basilii, clamque illi uenenum in potu ad necem dedisset. Cuius procul dubio imperii post mortem eius sumpsit coronam. Cuius etiam, ut par erat, regimen imperii non satis utile fuit. Interea memoratus Hugo in sese reuersus, dextra signum uenerabilis crucis exprimere tentans, dixit: »Ego uero Iesum Dei Filium testor, quem adoro, credo et confiteor, non alium te omnino credidero, nisi ut fuisti et es, fallacem diabolum.«  Tunc demon continuo hanc uocem edidit: »Queso ne brachium contra me erigas.« Sicque continuo omnis ille globus ut fumus euanuit. At ille exclamans uoce qua potuit, occurrunt quippe domestici, narrat illis ex ordine que uidit, que audiuit. Quibus dictis, ipso die ante solis occasum obiit. Nulli denique dubium quoniam ista et sibi et nobis uidit.



CAPUT III. Quod peccatis hominum exigentibus, Domino permittente, a nequam spiritibus aliquando fiant miracula.

Diuina igitur auctoritas per Moysen Iudeis prolata taliter illos monuit, dicens: Si fuerit, inquit, propheta inter uos, loquens in nomine alicuius deorum gentium, qui predixerit quidpiam futurum, et fortuitu euenerit, non credatis ei, quoniam tentat uos Dominus  Deus uester, ut sciat si diligatis eum, an non. Habemus ergo in presentiarum in re dissimili non dispar exemplum. Fuit enim in prescripto tempore homo plebeius mangonum callidissimus, ignoti tamen nominis et patrie, quoniam pro diuersitatibus locorum querens latebram ne agnosceretur, fraudulenter imponebat sibi uocabula, uel de qua foret prouincia. Effodiebat quoque e tumulis clancule ossa eueliens a cineribus nuperrime defunctorum hominum, sicque imposita in diuersis apophoretis uenditabat apud plurimos pro sanctorum martyrum seu confessorum reliquiis. Hic uero, post innumeras huiusce illusiones in Galliis patratas, perfuga uenit ad loca Alpium, ubi persepe brute gentes inhabitant habentes in  arduis plurima domicilia. Ibi nempe se Stephanum nuncupauit, qui alias Petrus, alias Ioannes dictus fuerat. Illic ergo more solito noctu colligens a loco abiectissimo ignoti ossa hominis, que posuit in cassella et feretro, dicebat sibi angelica ostensione reuelatum fuisse quem fingebat esse sanctum martyrem nomine Iustum. Mox quoque uulgus, ut se in talibus habere solet, ignauum quidquid rusticane plebis fuit totum ad hanc famam confluit: penitet insuper si non est sibi morbus, quo curari deposcat. Tunc ducit debiles, confert munuscula, peruigil tenet excubias, prestolans repentina fore miracula, que, ut diximus, aliquoties permittuntur fieri a malignis spiritibus tentatorie, peccatis hominum precedentibus,  quod tunc procul dubio euidentissime claruit. Multimode quippe membrorum reformationes ibidem uise sunt exstitisse, ac insignia pendere oscillorum multiformia, nec tamen Morianne, uel Utzetice, seu Gratinone urbium presules, in querum diecesibus talia profanabantur, diligentiam huius inquirende rei adhibuere. Quin potius conciliabula statuentes, in aliquibus nichil aliud nisi inepti lucri quesitum a plebe, simul et fauorem fallacie exigebant. Interea Mainfredus, marchionum ditissimus, huiusmodi famam comperiens, misit e suis, qui ui rapientes illud quod colebatur simulacrum sibi deferrent, quem estimabant martyrem uenerandum. Imperat idem marchio constituere monasterium in Seutie castro, quod est antiquissimum inter Alpes,  in honore Dei omnipotentis, eiusdemque genitricis Marie semper uirginis. In quo etiam post expletionem operis illum cum aliis quamplurimis sanctorum pignoribus locare decreuerat. Post paululum quoque completo ecclesie opere, statutoque dedicationis die, accersitis episcopis in giro degentibus, cum quibus etiam sepe nominatus abbas Willelmus, nonnullique abbates adfuerunt. Erat autem tunc predictus ibi mango iam dicto marchioni percarissimus effectus, quippe quoniam spondebat se multo pretiosiora sanctorum pignora in proximo reuelaturum, quorum scilicet gesta et nomina, atque passionum certamina, ut cetera, fallaciter confingebat. Qui cum a doctioribus quibusque interrogaretur, qualiter talia pernosceret,  minus uerisimilia blaterans personabat. Nam et egomet cum sepius nominato abbate illuc deueniens intereram. Aiebat namque: »Apparet, inquiens, mihi noctu angelus, narratque ac docet quecunque me uelle scire nouerit, et tandiu apud me manet, usque dum ego recedere compello.« Cum uero ad hec respondentes sciscitaremus, an uigil seu insomnis hoc cerneret, subiunxit: »Per singulas pene noctes eripit me angelus e lectulo, uxore mea ignorante, qui post multa colloquia salutans me atque deosculans recedit.« Nos quoque exspoliatum calliditatibus intelligentes mendacium, cognouimus uirum non angelicum, quin potius fraudis ac malignitatis ministrum. Preterea pontifices rite peragentes, ob quam uenerant, Ecclesie consecrationem,  intromiserunt cum ceteris reliquiarum pignoribus ossa illius profani astu adinuenta; non tamen sine magna utriusque plebis exsultatione, que innumerabilis illico conuenerat. Contigit ergo ista fieri die XuI Kalendarum Nouembrium. Idcirco nempe, quoniam fautores huius erroris asserebant esse eadem Iusti martyris ossa, qui eo die Bellouaco Galliarum passus urbe; cuius etiam caput Autissiodoro, ubi natus et nutritus fuerat, relatum est et habetur. Sed ego, qui rei nouitatem noueram, friuolum quod dicebatur asserebam. Elegantiores tamen uirorum persone cognoscentes figmenta fallacie, fidem dabant assertioni quam protuleram. Nocte denique insecuta, uisa sunt a quibusdam monachorum seu  aliorum religiosorum monstruosa in eadem ecclesia phantasmata, atque a locello, quo inclusa habebantur ossa, formas nigrorum Aethiopum exisse, nec non ab ecclesia recessisse. Et licet plures sane mentis detestabile figmentum abominandum clamarent, uulgus tantum rusticane plebis mangonem corruptum iniusti nomen pro Iusto uenerans, olim in suo permansit errore. Nos autem idcirco ista retulimus, ut a multiformis demonum seu humanorum errorum, qui in orbe passim abundant, precipue in fontibus seu arboribus ab egris incaute ueneratis, caueatur.



CAPUT Iu. De fame ualidissima que contigit in orbe terrarum.

Imminente igitur anno incarnati Christi millesimo  tricesimo tertio, qui est a passione eiusdem Saluatoris millesimus, obiere uiri in orbe Romano famosissimi, sacreque religionis signiferi, Benedictus  uidelicet papa uniuersalis, ac rex Francorum, ut iam diximus, Robertus. Fulbertus quoque Carnoti presulum incomparabilis, uir sapientissimus, nec non prenominatus pater monachorum, fundatorque cenobiorum eximius Willelmus, de quo etiam perplura forent dicenda utilia, nisi quod in libello, quem de uita et uirtutibus illius edidimus, prolata dudum fuisse noscuntur. Unum restat tamen, quod noui ibidem minime contineri. Migrauit enim predictus Pater a seculo ad beatorum requiem in Neustrie partibus, in Fiscamnense uidelicet monasterio supra mare Oceanum constituto, quod a Rothomagense  urbe quadraginta fere milliaribus distat, sepultusque est, uti tantum condecebat uirum, in loco optimo eiusdem ecclesie. Post aliquot uero dies contigit ut puerulus ferme decennis ualida confectus egritudine ad sepulcrum illius gratia recuperande sanitatis duceretur, ibique a parentibus dimissus decubabat solus. Qui subito respiciens, uidit super idem sepulcrum insidentem auiculam formam columbe preferentem, quam diu intuens obdormiuit. Dehinc leni expletus somno, euigilans ita se reperit incolumem, ac si nichil egritudinis persensisset. Suscipiunt itaque leti parentes suum, fit omnibus commune gaudium. Sequenti itaque tempore cepit in uniuerso orbe terrarum fames conualescere, ac interitus pene uniuersi humani generis imminere.  Nam temperies eris sic intempestiua est effecta, ut nullius sationis proueniret tempus congruum, nec messioni precipue ob inundantiam aquarum foret opportunum. uidebantur enim inter seipsa elementa pugnam discordie agere, cum procul dubio uindictam exercerent humane insolentie. Assiduis enim imbribus ita compluta erat uniuersa tellus, ut in spatio trium annorum nulli reperirentur sulci utiles seminibus. Tempore quoque messis herbe agrestes, atque infelix lolium, totam operuerant superficiem agrorum. Modius quoque sementis ubi magis proficiebat, reddebat in messe sextarium, ipseque sextarius uix referebat pugillum. Ceperat  enim primitus hec sterilitas ultionis in partibus Orientis; depopulando Greciam, deuenit in Italiam. Dehinc infusa per Gallias, transiit ad uniuersos Anglorum populos. Tunc uero constricta tota gens indigentia uictus, maiores ac mediocres fame pallebant cum pauperibus. Cessit enim raptus potentum uniuersali inopie. Si quid ergo uictus uenundatus reperiebatur, arbitrio uendentis pro libitu erat excedere, seu accipere pretium. Nam in plerisque locis fuit modii pretium sexaginta solidorum, alias quoque sextarius solidorum quindecim. Interea post esum bestiarum et uolucrum, urgente fame acerrima, cepere homines preripere in cibum morticina queque ac dictu horrenda. Quidam uero fecere confugium euadende mortis ad radices siluarum  herbasque fluuiorum, sed nequidquam: non ergo aufugium ire ultionis Dei, nisi ad semetipsum. Horret denique referre que tunc generi humano corruptiones acciderunt. Heu! proh dolor! quod olim raro audiri contigerit, tunc rabida inedies compulit uorari ab hominibus humanas carnes. Arripiebantur autem uiantes a se preualentibus, membratimque diuidebantur igneque decocti uorabantur. Multi quoque de loco ad locum famem fugiendo pergentes hospitiis recepti, noctuque iugulati, quibus suscepti sunt, in cibum fuerunt. Plerique uero pomo ostenso uel ouo pueris, ad remota circumuentos trucidatosque deuorauerunt. Corpora defunctorum in locis plurimis ab humo euulsa, nichilominus fami subuenerunt. Que denique rabiei insanies in tantum  excreuit, ut tutius moraretur solidarium absque raptore genus pecudum quam hominum. Nam ueluti iam in usum deuenire deberet carnes humanas comedi, quidam decoctas detulit uenundandas in forum Trenorchii, ac si fuissent alicuius pecudis. Qui deprehensus, crimen flagitii non negauit; deinde arctatus loris, igne crematus est. Carnem autem illam humo absconsam alter effodiens, noctu comedit. Pari modo et ille igne combustus est. Est nempe ecclesia a ciuitate Matisconense tribus fere millibus distans, in silua Castanedi sita, sine plebe solitaria, sancto Ioanni dicata. Iuxta quam locauerat quidam feralis homo tugurium, qui ibidem multitudinem transeuntium uel ad se diuertentium trucidans, in  nefandissimum sumpsit edulium. Contigit siquidem una dierum, ut uir quidam cum muliere illuc diuertens ad hospitium, paululum conquieuit. Dehinc cum duceret oculos per angulos tugurii, prospexit detruncata capita uirorum, atque mulierum, et infantium. Qui protinus palluit, egredi cupiens, sed pestifer ille possessor tugurii renitens, ui manere compellebat. Sed ille pertimescens mortis decipulam, preualuit, concitusque ad ciuitatem cum uxore perrexit. Ad quam ueniens, quod compererat Ottoni comiti, ceterisque ciuibus indicauit. Qui protinus mittentes uiros quamplurimos, qui rei ueritatem inquirerent, pergentesque uelocius repererunt illum crudelissimum in suo tugurio cum quadraginta octo  capitibus trucidatorum, quorum carnes ore belluino uorauerat. Quem deducentes ad ciuitatem, in quodam horreo religatum ad stipitem, ut ipsi postmodum conspeximus, igne combusserunt. Tunc etiam pertentatum est in eisdem partibus, quod nusquam comperimus quempiam fecisse. Effodiebant enim plerique albam humum argille similem, permiscentes quantum erat farine, uel cantabro; exinde panes conficiebant, ut uel sic inedie mortis succurrerent. In hoc conficiendo spes tantum erat euadendi, sed profectus inanis. Tenebat ergo pallor et macilentia ora cunctorum, cutisque distensa inflatione in plurioribus apparebat, ipseque uoces humane perexiles effecte, garritus morientium auium imitabantur. Tunc nichilominus e cadaueribus mortuorum  passim pre multitudine sepultura carentibus lupi adescati post longum tempus predam cepere ex hominibus. Et quoniam, ut diximus, sepeliri singulatim ob multitudinem non quibant, constructa in quibusdam locis a Deum timentibus, que uulgo dicuntur carnaria, in quibus quingenti, et eo amplius, seu quantum capere poterant, permistim absque ordine proiecta sunt seminuda, uel absque tegminibus, defunctorum corpora. Triuia quoque et agrorum succisiua pro cemeteriis habebantur. Si qui uero auditu compererant quod melius haberent, si ad alia transirent arua, perplures in itinere deficientes moriebantur. Deseuit enim in orbe terrarum, peccatis hominum exigentibus, predicte pestilentie clades in spatium trium  annorum. Tunc in expensis egenorum distracta sunt ecclesiarum ornamenta, dispertitique thesauri, qui ob hoc in decretis Patrum inueniuntur ibidem primitus fuisse repositi. Sed quantum supererat uindicte iuste ultionis, excessit nimietas egenorum in plerisque locis thesauros ecclesiarum. Nam et ipsi famelici nimia affecti inedia, si contigisset eos repleri cibo, distenti inflatione protinus moriebantur. Alii autem cibos manibus contrectantes, ori tentantes imponere, sed conquiniscendo deficiebant, non ualentes explere quod cupiebant. Quantus enim dolor tunc, quanta mestitia, qui singultus, qui planctus, que lacryme a talia cernentibus date sunt; precipue a uiris ecclesiastice religionis, episcopis uidelicet atque abbatibus, monachis et  sanctimonialibus, simulque omnibus in commune utriusque sexus et ordinis Deum metuentibus, non ualet stylus quispiam explicare characteribus. Aestimabatur enim ordo temporum et clementorum preterita ab initio moderans secula in chaos decidisse perpetuum, atque humani generis interitum. Illud preterea stupore nimio permirabillimum, quoniam in tam clandestina diuine ultionis calamitate rarissime reperiebantur, qui pro talibus contrito corde et humiliato corpore, ut expediebat, leuarent corda cum manibus ad Dominum, sibique subueniendum interpellarent. Tunc nempe Isaianum illud elogium nostro impletum est tempore quod dixit: Populus non est conuersus ad percutientem se.  Erat enim in hominibus quedam duritia cordis cum hebetudine mentis, et quoniam ille summus Iudex et auctor totius bonitatis dat uelle rogare se, qui nouit quando debeat misereri.



CAPUT u. De pace et abundantia anni millesimi a passione Domini.

Anno a passione Domini millesimo memorate cladis penurias subsequente, sedatis nimborum imbribus respectu diuine bonitatis et misericordie, cepit leta facies celi clarescere, congruisque ethereis flare placidaque serenitate magnanimitatem Conditoris ostendere; telluris quoque tota superficies amicabiliter uirens frugum abundantiam funditus inopiam expellendo portendere. Tunc ergo  primitus cepere in Aquitanie partibus ab episcopis et abbatibus, ceterisque uiris sacre religionis deuotis ex uniuersa plebe, coadunari conciliorum conuentus. Ad quos etiam multa delata sunt corpora sanctorum atque innumerabiles sanctarum apophorete reliquiarum. Dehinc per Arelatensem prouinciam, atque Lugdunensem, sicque per uniuersam Burgundiam, usque in ultimas Francie partes, per uniuersos episcopatus indictum est, qualiter certis in locis a presulibus magnatibusque totius patrie de reformanda pace et sacre fidei institutione celebrarentur concilia. Quod etiam tota multitudo uniuerse plebis audiens, letanter adiere maximi, mediocres ac minimi: parati cuncti obedire quidquid preceptum fuisset a pastoribus Ecclesie, non  minus uidelicet, quam si uox emissa de celo hominibus in terra loqueretur. Terrebat enim uniuersos clades preteriti temporis, instabatque metus ne adipiscerentur opulentiam future ubertatis. Erat quippe descriptio capitatim digesta, qua continebantur tam illa que fieri prohibebantur, quam ea que deuota sponsione omnipotenti Domino offerre decreuerant. In quibus potissimum erat de inuiolabili pace conseruanda, ut scilicet uiri utriusque conditionis, cuiuscunque antea fuissent rei obnoxii, absque formidine procederent armis uacui. Predo namque aut inuasor alterius facultatis legum districtione arctatus, uel donis facultatum, seu penis corporis acerrime multaretur. Locis nichilominus sacris omnium ecclesiarum honor et reuerentia  talis exhiberetur, ut si quis ad ea cuiuscunque culpe obnoxius confugium faceret, illesus euaderet, nisi solummodo ille qui pactum predicte pacis uiolasset; hic tamen captus ab altare prestatutam uindictam lueret. Clericis similiter omnibus, monachis et sanctimonialibus, ut si quis cum eis per regionem pergeret, nullam uim ab aliquo pateretur. Plurima autem in eisdem conciliis constituta sunt, que perlongum duximus referre. Illud sane memorandum, quod omnibus in commune placuit, qualiter omnibus hebdomadibus sanctione perpetua, sexta die abstineretur a uino, et carnibus septima: nisi forte grauis infirmitas compelleret, aut celeberrima solemnitas interueniret. Si uero effectio aliqua  intercederet, ut hic tenor paululum laxaretur; tres proinde pauperes uictu sustentarentur. Tunc innumere sanitates patrate sunt infirmantium in eisdem conuentibus sanctorum. Sed et ne cui friuolum uideretur in multis disrupta cutis, discissaque caro crurium et brachiorum nuper curuorum, erigendo in statum pristinum plurimus sanguis effundebatur. Quod utique in ceteris, que dubitare poterant, fidem prestabat. Quibus uniuersi tanto ardore accensi, ut per manus episcoporum baculum ad celum eleuarent, ipsique palmis extensis ad Deum, Pax, pax, pax, unanimiter clamarent, ut esset uidelicet signum perpetui pacti de hoc quod spoponderant inter se et Deum: in hac tamen ratione, ut euoluto quinquennio confirmande pacis gratia idipsum ab uniuersis  in orbe fieret mirum in modum. Eodem denique anno tanta copia abundantie frumenti et uini, ceterarumque frugum exstitit, quanta in subsequente quinquennio contigisse sperari non potuit. Aliquis enim uictus humanus, preter carnes seu deliciosa pulmentaria, nullius erat pretii. Erat autem instar illius antiqui Mosaici magni Iubilei. Sequenti uero anno tertio et quarto non minus prouenit. Sed heu! proh dolor! humana denique stirps immemor beneficiorum Dei, ab initio prona ad malum, ueluti canis ad uomitum, uel sus lota in ceni uolutabrum, irritum in multis fecere proprie sponsionis pactum. Et sicut scriptum est: Impinguatus et dilatatus recalcitrauit. Nam ipsi primates utriusque ordinis in auaritiam uersi ceperunt  exercere plurimas, ut olim fecerant, uel etiam eo amplius, rapinas cupiditatis. Deinde mediocres ac minores exemplo maiorum ad immania sunt flagitia deuoluti. Quis enim unquam antea tantos incestus, tanta a ulteria, tantas consanguinitatis illicitas permistiones, tot concubinarum ludibria, tot malorum emulationes audiuerat? Insuper ad cumulum tanti mali, cum non essent in populo, uel rari, qui ceteros corrigentes talia redarguerent, impletum est prophete uaticinium, quod ait: Et erit sicut populus, sic sacerdos. Presertim cum tunc in seculari potestate, tum etiam in ecclesiastica religione, totius regiminis persone constiterant in puerili etate. Propter peccata enim populi contigit tunc illud Salomonicum, quod ait: ue tibi, terra! Nam et  ipse uniuersalis papa Romanus, nepos scilicet duorum Benedicti atque Ioannis, qui ei precesserant, puer ferme decennis intercedente thesaurorum pecunia electus exstitit a Romanis. A quibus exinde frequenter eiectus ac inhoneste receptus nulla potestate uiguit. Et, ut iam superius taxauimus, ceteros tunc temporis Ecclesiarum prelatos aurum potius uel argentum exaltabat quam meritum. Proh pudor! de his euidentissime Scriptura ait, imo os ipsius Dei: Principes exstiterunt, et non cognoui.



CAPUT uI. De confluentia populi totius orbis, que ad sepulcrum Domini Hierosolymis facta est.


Per idem tempus ex uniuerso orbe tam innumerabilis multitudo cepit confluere ad sepulcrum Saluatoris Hierosolymis, quantam nullus hominum prius sperare poterat: primitus enim ordo inferioris plebis; deinde uero mediocres; posthec permaximi quique reges, et comites ac presules. Ad ultimum uero, quod nunquam contigerat, mulieres multe nobiles cum pauperioribus illuc perrexere. Pluribus enim erat mentis desiderium mori, priusquam ad propria reuerterentur. Contigit enim ut quidam a Burgundie partibus ex Augustidunense territorio Lethbaldus nomine cum ceteris illuc pergens deueniret.  Qui prospectis locis omnium sacerrimis, cum ad illum locum montis Oliueti deuenisse contigit, ex quo Saluator ad celos ascendens tot cernentibus idoneis testibus, uenturus inde iudicare uiuos et mortuos, est repromissus, proiiciens se in crucis modum, toto prostratus corpore cum lacrymis inenarrabile mentis iubilo exsultauit in Domino. Reerigens se identidem, palmis ad celum extensis, nisu quo poterat corpus librabat in altum, ac in uoce huiusmodi aperiebat mentis desiderium. Aiebat namque: »Domine Iesu, qui propter nos de sede maiestatis tue ad terras descendere dignatus es, ut genus humanum saluares; quique ex hoc loco, quem oculis intueor, carne uestitus remeasti ad celos unde ueneras: obsecro tuam omnipotenti simam  bonitatem, ut si hoc anno est mea anima ex hoc corpore migratura, non hinc recedam, sed in conspectu loci tue ascensionis fieri contingat. Credo enim quoniam sicut te secutus sum corpore, qualiter ad hunc deuenirem locum; sic anima mea illesa et gaudens post te sit ingressura ad paradisum. »His peroratis, reuersus est cum sociis ad hospitium. Erat autem iam hora prandii. Ceteris uero discumbentibus, conuersus ipse ad lectulum uultu alacris, ac ueluti graui sopore paululum requieturus, illico namque obdormiscens, ignoratur quid uiderit, protinus dormiens exclamauit: Gloria tibi, Deus; gloria tibi, Deus! Socii quoque hec audientes, monebant illum ut surgens comederet. Qui noluit, sed uertens se in latus aliud, dixit se pati aliquid incommodi. Recubansque  usque ad uesperum, conuocatis sui itineris sociis uiuifice eucaristie requirens accepit uiaticum, illisque dulciter salutatis emisit spiritum. Iste procul dubio liber a uanitate, ob quam multi proficiscuntur, ut solummodo mirabiles habeantur, de Hierosolymitano itinere in nomine Domini Iesu fideliter petiuit patrem, quod et accepit. Cuius socii reuertentes, nobis ea que diximus retulerunt positis tunc apud Besue monasterium. Eodem quippe tempore Odolricus Aurelianorum presul illuc pergens, quid uident nobisque narrauerit, non pretermittendum uidetur miraculum. Die igitur magni illius Sabbati, quo ignis mirabili Dei potentia ueniens ab uniuerso populo prestolatur, ibi cum ceteris idem presul astabat.  Iamque dies ipsa in uesperum transiens, repente, penes horam qua sperabatur ignis affuturus, unus Sarracenorum, scurra impudentissimus, ex plurima illorum multitudine que annuatim semper una cum Christianis adesse solet, exclamauit, ut Christianis mos est, cum primum uidetur: Agios, Kyrie eleison, cauillanter cachinnum emisit, extensaque manu arripuit cereum de manu cuiusdam Christiani, aufugere tentans. Qui, illico arreptus a demonio, turpiter nimium uexari cepit. Quem prosequens Christianus, cereum abstulit. Ille uero tortus acerrime, protinus inter Sarracenorum manus exspirauit. Quod factum omnibus in commune terrorem immisit, Christicolis tamen gaudium et exsultationem prebuit. Statim uero, ut assolet, Dei uirtute erumpens  ignis ex una lampadarum, que septem ibidem pendere cernuntur, cursim eructuando ceteras inflammauit. Quam etiam cum suo oleo prefatus episcopus emens auri libra a Iordano, qui tunc preerat patriarcha, secum detulit, atque in sede propria reponens, plurima infirmis contulit beneficia. Detulit etiam Roberto regi partem pregrandem uenerabilis crucis Domini Saluatoris, missam a Constantino imperatore Grecorum cum multitudine palliorum olosericorum, cui isdem rex miserat per eumdem episcopum spatham capulum habentem aureum, thecamque auream cum gemmis pretiosissimis. Tunc etiam inter ceteros Robertus Normannorum dux cum ingenti multitudine sue gentis Hierosolymam proficiscens, detulit secum plurima auri et argenti  donaria, erogandi gratia. Qui dum rediret, apud Niceam obiit urbem, ibidemque sepultus quieuit. De quo maximum apud suos idcirco exstitit iustitium, quoniam non fuerat ei proles matrimonio aliqua ad regimen suscipiendum prouincie, quamlibet sororem Anglorum regis Canuc manifestum est duxisse uxorem, quam odiendo diuortium fecerat. Ex concubina tamen filium genuerat, Willelmi nomen ataui ei imponens. Cui, antequam proficisceretur, uniuersos sui ducaminis principes militaribus astrinxit sacramentis, qualiter illum in principem pro se, si non rediret, eligerent. Quod etiam statim ex consensu regis Francorum Henrici unanimiter postmodum firmauerunt. Fuit enim usui, a primo aduentu ipsius gentis in Gallias, ut superius pernotauimus,  ex huiusmodi concubinarum commixtione illorum principes exstitisse. Sed et hoc ne supra modum putetur abominabile, libet comparationem de filiis concubinarum Iacob inducere, qui ob hoc non caruere paterna dignitate, inter ceteros fratres constituti patriarche. Et longo post inferiore tempore singularis monarchie, magnus imperii proto-Christicola Constantinus ex concubina Helena legitur genitus fuisse. Preterea dum quidam de sollicitioribus qui eo tempore habebantur, consulti a pluribus fuissent quid tantus populorum concursus ad Hierosolymam designaret, olim seculi inauditus preteriti, responsum est a quibusdam, satis caute, non aliud portendere quam aduentum illius perditi Antichristi,  qui circa finem seculi istius, diuina testante auctoritate, prestolatur adfuturus. Tunc et gentibus uniuersis uia Orientis plage, unde uenturus est, patefacta, obuiam illi cuncte nationes incunctanter sint processure. Reuera ut illud Dominicum adimpleatur presagium: Quoniam tunc in tentationem incident, si fieri potest, etiam electi. Huius hic meta uerbi. Ceterum non negamus deuotum laborem fidelium exinde premium seu mercedem percipere a iusto Iudice.



CAPUT uII. De preliis Sarracenorum aduersus Christianos in Africe partibus.

Sub iisdem uero temporibus consurgens rediuiua Sarracenorum in Africe partibus aduersus Christianorum  populum perfidia, persequendo eos terra marique quosquos reperire poterant, quosdam excoriabant uiuos, alios trucidabant. Et cum iam diu multumque inter utrosque debacchatum plurima cede fuisset, pluresque strages ab utrisque partibus date, contigit ut ex deliberatione partis utriusque in cominus illorum acies pugnature deuenirent. Illi presumentes confidebant in rabida feritate immense sue multitudinis, uictores sese fore existimabant. Nostri uero, licet admodum pauci numero, Dei omnipotentis auxilium inuocantes per interuentum genitricis ipsius Marie sanctique apostolorum principis Petri omniumque sanctorum, sperabant de illis fiducialiter obtinere triumphum. Precipue quoque in uoto, quod in ipsius procinctu belli uouentes,  sese obstrinxerant ut, si uidelicet manus Domini ualida gentem illam perfidissimam in manus illorum concluderet, potito de illis triumpho, quidquid auri argentique seu cetere supellectilis ex eisdem capere contigisset, totum omnino ad locum Cluniaci, apostolorum principi Petro destinarent. Iam olim namque, ut superius pernotauimus, plures ipsius gentis uiri religiosi in eodem cenobio sacri instituti habitum suscipientes, totam gentem ad amorem eiusdem loci conciuerant. Sed quid plura? inito pugne certamine, diu multumque congressum est. Christiani tamen omnino illesi uictores apparebant. Ad ultimum quoque tantus horroris tremor inuasit Sarracenorum exercitum, ut, ueluti pugne obliti, fugam arripere tentantes, quamuis nequidquam,  propriis irretiti iaculis, imo uirtute Dei stupentes heserunt; Christianorum uero quantus erat cuneus diuino fortificatus auxilio, tanta eosdem cede prostrauit, ut ex innumerabili multitudine illorum uix pauci euaderent. Motget nempe princeps illorum, qui quasi Moyses ita confuse nominatur, illo prelio dicitur defuisse. Collectisque spoliis confecerunt ex eisdem plurima argenti talentorum pondera, memores uoti quod Deo spoponderant. Est namque mos Sarracenorum ad prelia euntium, ut sese phaleris argenti uel auri plurimum perornent. Quod tunc etiam deuotioni nostrorum prestitit augmentum, qui protinus miserunt quidquid exinde prouenit, ut uouerant, ad Cluniense monasterium.  Ex quibus uenerabilis eiusdem loci abbas Odilo ciborium super altare sancti Petri perhonestissimum fieri precepit. Cetera uero liberali dispensatione famosissime, ut decebat, erogari indigentibus usque ad assem mandauit. Sarracenorum nichilominus tumultuatio ad presens conquassata quieuit.



CAPUT uIII. De Leuticorum prelio aduersus Christianos in partibus Aquilonis.

Germania igitur, que a Rheno flumine, sursum uersus ad aquilonarem orbis plagam tendens, sumit exordium, gentibus incolitur quamplurimis, ferocissimis tamen atque promiscuis. Inter quas una ceteris crudelior, commanens in ultima parte secunde Rhetie. Nam prima Rhetia, licet a Rheno utreque dicantur,  in parte eiusdem Rheni coniacet occidentali. Que scilicet corrupte regnum Lotharii uulgo nuncupatur. In altera, ut diximus, gens Leuticorum barbara omni crudelitate ferocior, cuius uocabulum a luto deriuatur. Est enim omnis illorum habitatio circa mare aquilonare, in paludibus sordentibus, et idcirco Leutici, quasi Lutei, uocantur. Hi quoque anno a passione Domini millesimo de suis egressi latibulis, uicinas sibi prouincias Saxonum ac barbarorum nimium crudeliter deuastantes, res Christianorum ad solum usque deleuerunt, uiros ac mulieres trucidantes exterminabant. Aduersus quos imperator Chuonradus cum exercitu permaximo egrediens, multoties plures ex illis cede prostrauit, non tamen sine damno suorum. Ob quam rem totius  Ecclesie clerus ac plebs regni sui semet affligentes, Dominum rogauerunt ut ultionis uindictam de tanta barbarorum uesania illi concederet, ut ad sui nominis honorem Christianis foret ex illis uictoria. Dehinc uero, irruens super eos, maximam illorum partem contriuit. Ceteri, fuge presidium arripientes, ad loca suarum paludum inaccessibilia nimium perterriti euaserunt. De qua uictoria idem imperator accepta confidentia, rursum collecto exercitu Italiam pergens, ad ipsam urbem Romam progrediens, uniuersos rebelles qui contra eum insurgere tentauerant, anno integro ibidem degens, proterendo compescuit. Pactum etiam securitatis et amicitie, ueluti Henricus cum patre illius egerat, cum rege Francorum Henrico filio Roberti statuit. Cui etiam  leonem pergrandem amicitie gratia misit. Qui postmodum uxorem, nomine Mathildem, moribus egregiam, de regno eius ex Germanie nobilioribus accepit.



CAPUT IX. De signo quod in sole apparuit.

Anno igitur eodem Dominice passionis millesimo, die tertio Kalendarum Iuliarum, sexta feria, luna uicesima octaua, facta est eclipsis seu deliquium solis ab hora eiusdem diei sexta usque in octauam, nimium terribilis. Nam sol ipse factus est sapphirini coloris, gerens in superiori parte speciem lune a sua reilluminatione quarte. Intuitus hominum in alterutrum uelut mortuorum pallor conspiciebatur. Res uero quecunque sub acre crocei  coloris esse cernebantur. Tunc corda humani generis stupor ac pauor tenuit immensus, quoniam illud intuentes intelligebant portendere quiddam fore superuenture cladis humano generi triste. Nam eadem die, natali uidelicet apostolorum, in ecclesia beati Petri quidam de principibus Romanorum, conspirantes in papam Romanum, cupientes illum interimere, sed minime ualentes, a sede tamen propria expulerunt. Sed [eum], ut premisimus, tam pro hac re quam pro aliis insolenter patratis, imperator illuc proficiscens proprie sedi restituit. Necnon et alia passim in orbe, cum in ecclesiasticis tum etiam in rebus secularibus, multa contra ius fasque patrata contigerunt. Instinctu nempe rapide cupiditatis, pene nullius tuta fides in altero, que est fundamentum  et columen totius boni, reperiebatur, et, ut euidentius foret quod peccata terre celos pulsarent, sicut propheta clamat, propter creberrimas populi iniquitates, »Sanguis, inquit, sanguinem tetigit.« Nam postmodum, pene in uniuersis mortalium ordinibus insolentia pullulante ac uigore iuste seueritatis tenorisque tepescente, ut illud apostolicum nostre genti rectissime potuisset improbari elogium, quod ait: »Auditur inter uos nefas, quod nec inter gentes.« Nam, impudentissima auaritia humana pectora inuadente, periclitabatur fides in cunctis. Exinde procedebant rapine et incestus, litigia cecarum cupiditatum, furta et adulteria immanissima. Proh pudor! horrori erat cuique referre de se quod sentiebat. Nemo tamen propter  hoc a nefario malitie usu sese corrigebat. Iterum quoque post annos quatuor facta est eclipsis solis, undecimo die Kalendarum Septembrium, feria quarta, hora sexta, atque, ut semper fit, luna uicesima octaua. Eodem nichilominus anno, Chuonradus, cuius superius mentionem fecimus, apud Saxoniam Romanorum obiit imperator. Cuius filius, Henricus nomine, quem ipse uiuens pro se regem constituerat, imperauit. Willelmus etiam, Pictauorum comes, multis pecuniis liber a captione qua filius Fulconis Gozfredus, cognomento Martellus, illum in prelio capiens spatio trium annorum tenuerat, ad propria remeans ipso in anno finem uite habuit. Hugo quoque Antissiodorensis episcopus, uir nominatissimus, uiuendi finem fecit. Similiter Rainaldus,  comes eiusdem ciuitatis, Landrici comitis filius, qui filiam Roberti regis duxerat uxorem, ipse quidem audax, a quodam milite generis infimi audacter interemptus est. Is quoque pertimescens ob audaciam, sicuti contigit, prepropere sibi funus imminere, dum adhuc uiueret, abbatiam in honore Domini Saluatoris constructam, monasterio beati Germani ex integro perpetualiter possidendam restituit, quo etiam sepultus quiescit. Preterea Fulco, Andegauorum comes, de quo superius quedam retulimus, ter Hierosolymam iam perrexerat, ueniensque Metensem urbem ibidem obiit. Cuius corpus Lucacense ad monasterium, quod ipse construxerat, delatum est atque in eodem sepultum honorifice.



LIBER QUINTUS.



CAPITULA LIBRI QUINTI.

    I. uarie questiones.
    II. De bello mire gesto.
    III. De tertia eclipsi solis.
    Iu. De dissensione Lugdunensis presulatus.
    u. De exstirpatione Simoniaca.





CAPUT PRIMUM. uarie questiones.


Rerum diuersarum permutationibus ac uariorum casuum euentibus attonite aures, mentesque obtuse seu hebetate, uniuersorum tunc temporis pene mortalium, tum etiam infestationibus sinistrorum spirituum. Aliquibus tamen reuelationum utilium phantasie manifestate fuisse creberrime ferebantur. Cuidam namque monacho una noctium uisum est, hora qua matutinale agitatum est signum, affuisse sibi quemdam teterrimum, qui eidem plura persuadendo inferebat huiuscemodi colloquium: »Cur, inquiens, uos, monachi, tot labores, tot uigilias atque ieiunia, nec non afflictiones, et psalmodias pluresque alias humiliationes exercetis extra communem  aliorum hominum usum? Nonne innumerabiles secularium homines usque ad uite terminum in diuersis flagitiis perseuerantes, eamdem tamen percepturi quam uos exspectatis requiem? Sufficeret enim dies unus, uel hora, ad promerenda premia eterne beatitudinis uestre iustitie. Namque tu ipse, miror qua de causa tam sollicitus, mox ut audis signum, uelociter exsurgis a lecto rumpisque dulcem somni quietem, cum posses quieti indulgere uel usque ad tertium signum. Est etiam quod tibi pandam secretum ualde memorabile, licet nostre sit parti dispendium, uestre quoque salutare remedium. Nam constat omnibus annis, die qua Christus resurgens ex mortuis uitam reparauit humani generis, ab eodem uniuersa spoliari tartara et suos quoque  reduci ad supera. Pro qua re nichil uobis pertimescendum. Quidquid libuerit uoluptatum carnis ac desideriorum securi agere potestis.« Hec nempe et alia perplura, sicuti erat fallacissimus demon, eidem monacho illudens, friuola retulit, adeoque illum illexit, ut communi fratrum synaxi matutinali defuerit. Illud sane quod de Dominica resurrectione seductorie confinxit, uerba sacri redarguunt Euangelii, que dicunt: »Multa corpora sanctorum, qui dormierant, surrexerunt.« Non, inquiunt, omnia, sed multa. Et ita reuera profitetur fides catholica. Licet enim aliquoties, uera Omnipotentis prescientia disponente, fallacissimi omnino demones minus irrita prenuntient, tamen, quantum ex illorum deliberatione  fit, perfunctoria ac seductoria conflant; uel etiam, si contigerit ex parte que presagantur ab eisdem fieri, non plane saluti humane sunt profutura,  nisi forte diuina fiat prouidentia, ob correctionis solertiam.

Huiusmodi igitur mihimet nuperrime multoties, Deo propitiante, palam est contigisse. Nam dum aliquando in beati martyris Leodegarii monasterio, quod Cappellis cognominatur, positus degerem, nocte quadam, ante matutinalem synaxin, astitit mihi ex parte pedum lectuli forma homunculi teterrime speciei. Erat enim, quantum a me dignosci potuit, statura mediocris, collo gracili, facie macilenta, oculis nigerrimis, fronte rugosa et contracta, depressis naribus, ore exporrecto, labellis tumentibus, mento subtracto ac perangusto, barba caprina, auribus hirtis et preacutis, capillis stantibus et incompositis, dentibus caninis, occipitio acuto, pectore tumido, dorso gibbato, clunibus agitantibus, uestibus  sordidis, conatu estuans ac toto corpore preceps; arripiensque summitatem strati in quo cubabam, totum terribiliter concussit lectulum, ac deinde infit: »Non tu in hoc loco ultra manebis.« At ego territus, euigilansque, sicuti repente fieri contingit, aspexi talem quem prescripsi. Ipse uero infrendens identidem aiebat: »Non hic ultra manebis.« Illico denique a lectulo exsiliens, cucurri in monasterium, atque ante altare sanctissimi patris Benedicti prostratus ac nimium pauefactus diutine decubui. Cepique acerrime ad memoriam reducere quidquid ab ineunte etate offensionum grauiumque peccaminum procaciter seu negligenter commiseram, tum precipue, quoniam pene nulla penitudinis  satisfactio ob amorem seu timorem diuinitatis a me exinde successerat. Ita quoque, miser et confusus iacens, non habebam quid potissimum dicerem, nisi tantum: »Domine Iesu, qui uenisti peccatores saluos facere, secundum magnam misericordiam tuam miserere mei.« Interea confiteri non erubesco me non solum in peccatis parentum meorum genitum, uerum fuisse moribus importunum, et actibus intolerabilem plusquam narrari queat exstitisse. ui etiam cuiusdam monachi, mei scilicet auunculi, abstractus a peruersissima, quam pre ceteris agebam, secularis uite uanitate. cum essem ferme duodennis atque monachili indutus habitu, heu! proh dolor! quoniam ueste solummodo, non mente mutatus. Quecunque enim a Patribus uel spiritalibus fratribus  modesta et sancta caritatiue mihi suggererentur, truculenti animi inflatione turgidum scutum cordis gerens, dictante superbia, ne salubria me contingerent,  opponebam. Dehinc senioribus non obediens, cequalibus molestus, iunioribus onerosus, atque, ut uere fatear, uniuersis mei presentia grauedo erat, leuamen absentia. Preterea his et huiusmodi predicti loci fratres instigati expulerunt me a contubernio sue habitationis, tamen scientes non defore mihi locum quempiam commanendi, tantum ob litteratoriam notionem. Hoc etiam persepe expertum fuerat.

Post hoc igitur in monasterio sancti Benigni, Diuionensis martyris, locatus, non dispar, imo idem mihi uisus est in dormitorio fratrum. Incipiente aurora diei, currens exiit a domo latrinarum, taliter inclamando: »Meus baccalaureus ubi est, meus baccalaureus ubi est?« Sequenti quoque die, eadem fere hora, aufugiens abiit exinde quidam frater iuuenis,  mente leuissimus, Theodoricus nomine, reiectoque habitu, per aliquod temporis spatium seculariter uixit. Qui postmodum, corde compunctus, ad propositum sacri ordinis rediit. Tertio quoque, cum apud cenobium beate semperque uirginis Marie, cognomento Meleredense, demorarer, una noctium, dum matutinum pulsaretur signum, et ego, labore quodam fessus, non, ut debueram, mox ut auditum fuerat exsurrexissem, mecumque aliqui remansissent, quos uidelicet praua consuetudo illexerat, ceteris ad ecclesiam concurrentibus; egrediens autem post fratrum uestigia anhelus ascendit gradum presignatus demon, ad dorsum manibus reductis, herensque parieti bis terque repetebat dicens: »Ego sum, ego sum, qui sto cum illis qui remanent.«  Qua uoce excitus, caput eleuans, uidi recognoscens quem bis dudum iam uideram. Post diem uero tertium, unus ex illis fratribus qui, ut diximus, clancule cubitare soliti fuerant, procaciter a monasterio egressus, prefato demone instigante, sex dies extra monasterium cum secularibus tumultuose mansit. Septima tamen die, correptus recipitur. Profecto, ut beatus Gregorius testatur, quibusdam hic apparent ad suum detrimentum, aliquibus uero ad emendationis emolumentum. Quod mihi contingat ad salutem orari ac prouenire opto per Dominum Iesum Redemptorem nostrum. Illud nempe attentius est memorie commendandum quoniam, dum manifestissima prodigia in corpore adhuc constitutis, siue per bonos, seu per sinistros spiritus ostantentur, non  illos diutius in hac carne uicturos quibus huiusmodi uidere contigerit . Huius quoque assertionis experimenta multa comperimus, ex quibus etiam nonnulla memorie commendari placuit, ut, quoties euenerint, cautelam inferant potius quam deceptionem.

Apud castrum Tarnodorense erat quidam presbyter religiose degens, Fretterius nomine, tempore quo Bruno Lingonum presulatum tenebat. Hic uero, una dierum Dominica iam uesperascente, cum cenaturus esset, exiuit paululum se releuandi gratia ad fenestras domus sue, prospiciensque uidit a septentrionali parte egredi acies equitum, uelut in prelium, innumere multitudinis, pergentes ad occidentem. Quas cum diu multumque intuitus fuisset,  estuans uocare quempiam e suis ad testimonium tanti ostentus. Dum autem cepit clamare ut occurreretur, rarescendo protinus disparuerunt. Ipse quoque tanto animi terrore perculsus [est] ut uix a lacrymis se continere posset; dehinc cepit infirmari, eodemque anno, ut optime uixerat, obiit. Portento denique subtractus quod uidit, illi qui persensere testes fuerunt. Nam sequenti anno filius regis Roberti Henricus, qui post illum regnauit, ad idem castrum ira permotus ueniens cum ingenti exercitu, multa ibidem hominum cedes ab utraque parte patrata est. De hoc profecto constat quoniam ea que uiderat, et sibi prospexit et aliis , mirifice tamen apud Antissiodorum in ecclesia beati Germani contigisse meminimus. Erat ibidem frater,  Gerardus nomine, cui mos erat post solemnes matutinales in oratorio remorari. Huic contigit quodam mane ut inter orationes obdormisceret. Qui protinus, graui somno depressus, uelut examinis delatus est foras monasterii; sed qualiter, aut a quibus huc usque nescitur. Qui expergefactus reperit se in claustro extra monasterium eiectum, admirans indicibiliter quod factum de sese cernebat. Simili quippe modo contigit cuidam presbytero in eodem monasterio pernoctanti, dum in subterioribus cryptis, ubi multa sanctorum requiescunt corpora, obdormiret, circa galli cantum reperit semet asportatum post chorum monachorum. Namque de eadem ecclesia certa relatio constat quoniam, si contigerit noctu luminare exstingui, quousque reaccendatur,  custodes eiusdem ecclesie nullam quietem posse consequi.

Preterea fuit quidam frater qui solitus erat ad altare sancte Marie, quod excellentissime constat, frequenter orare, ac gemitus et compunctionis lacrymas fundere. Unum igitur ei erat, quod pene uniuersis accidit, inter oratum frequenter spuere, ac de lumbe saliuam emittere. Contigit uero aliquando ut somno oppressus obdormiret. Apparuit ei stans iuxta altare quidam candidis indumentis circumdatus, preferens in manibus pannum candidissimum, atque in huiusmodi erumpebat uerba: »Cur me, inquiens, sputis propriis uerberando illinis? Nam ego, ut cernis, suscipio munus tuarum orationum, deferens illud ad conspectum misericordissimi Iudicis.« Qua  uisione correptus frater ille, et sese continuit, et ceteros ut se, in quantum ualerent, in sacris locis continerent admonere curauit. Et licet hoc natura dictante proueniat, tamen in plerisque locis gentium omnimodis abstinetur in ecclesia ab screationum sputis, nisi forte suscipiantur, deferenda exinde foras, in quibusdam receptaculis; et precipue apud Grecos, ubi semper tenor ecclesiasticus cautissime uiguit. Clarere igitur locum predictum diutine meritis beati Germani ac ceterorum sanctorum ibidem quiescentium, signis et prodigiis, tam in donis sanitatum quam in ultionum uindictis ad se pertinentia diripientium, manifestum est. Si qui nempe de primatibus patrie huiusce loci rerum inuasores seu direnptores  increuerunt, Deus exinde ultor ipsorum genus cum suis rebus in opprobrium et pene ad nichilum redigere consueuit. Huius enim testimonium inter cetera nostre assertionis euidens exstat ultio generis cuiusdam Bauonis, necnon et filii eius Aluualonis, creberrimaque confusio Silliniaci sacrilegissimi castri.

Preterea egomet quondam rogatus a conseruis et fratribus nostris eiusdem loci ut altariorum titulos, qui a scholasticis uiris compositi olim fuerant, sed uetustate, ut pene cuncta, fatiscente minime comparebant, reformarem. Quod, ut competens erat, libenti animo, quomodo ualebam, adimplere studui. Sed priusquam ad calcem ceptum opus perducerem, ex nimia corporis statione, ut reor, nocte  quadam in strato conquiniscens, ita contractus sum membris omnibus icterica passione, ut non exigere memet neque in latus aliud uertere ullo modo ualerem. Post triduum uero insecuta nocte, nimiis detento angustiis apparuit mihi uir canitie uenerandus, qui me in somnis per brachium erigens, aiebat: Exple quantocius quod cepisti; dolere ultra ne paueas. Illico uero expergefactus, memet admirans excutiensque a lectulo, cucurri ad altare uictoriosorum martyrum, uictoris uidelicet, Apollinarisque ac Georgii, quoniam illorum oratorium contiguum erat domui infirmorum; ibique uniuersorum Deo humillimas grates referens, alacer matutinales expleui solemnes. Die uero insecuta toto integerrime ualens corpore, eorumdem martyrum nominibus propriis  ibidem composui titulum. Ecclesie denique maioris erant altaria numero uiginti duo, quibus, ut decens erat, titulis synopi  de uersibus hexametris conuenienter digestis, sanctorumque epitaphiis reparatis, religiosorum etiam uirorum quorumdam tumulos itidem perornare curaui. Quod sane mentis hominibus admodum placabile fuit. Sed, ut pater Odilo sepius plangere solitus fuerat, ita contigit: Heu! proh dolor! inquiens, quoniam neuum inuidentie, licet in ceteris grassetur hominibus, tamen in finibus aliquorum monachaliter uiuere professis cubile sibi locauit. Nam quidam, a sui monasterii fratribus exosus, discedens uenit ad nostros. A quibus, ut mos illorum semper fuit, deuote susceptus est. Is autem ueneno inuidie infecit abbatem cum aliquibus monachis, compellens  in tantum aduersum me odium, ut prescriptos altariorum titulos destruerent uniuersos. Sed protinus, Domino ultore, adfuit illius uindex qui incentor exstiterat fraterne discordie. Multatus enim illico damnabili oculorum cecitate, offendens pedibus irrecuperabiliter usque in finem uite sue. Cuius denique rei euentus tam uicinis quam longe positis non minimam prebuit admirationem. Contigit ibidem ipso in tempore ut aliqui e fratribus subinde migrarent ab hac luce. Quorum unus nomine Walterius, cognomento, ut erat statura, Pusillus, ac natura simplicissimus, incipiente nocte magni Sabbati Resurrectionis Dominice, qua ipse obiit. Apparuit enim in hora sui exitus innumerabilibus  uiris ac mulieribus columna lucis ignea, a culmine monasterii ad celum usque pertingens. Quibus nempe non dubium fuit misericordissimi Dei actum largitione, qui animam fratris istius sue gloriose resurrectionis uoluit participem fore, ac uiuentibus uiam innocentie demonstrare.

Queri solet a nonnullis cur tempore noue legis uel gratie, non manifeste, sicut antiquitus, fiunt uisiones diuinitus ac rerum miracula? Quibus paucis respondendum est ex ipsius diuine Scripture testimoniis, si tamen cor illorum capax fuerit sancti Spiritus donorum. Libet quoque ut Deuteronomium euidens primitus exhibeat testimonium. Postquam enim populus Hebreorum pastus quadraginta annorum celeste manna, Iordanem transiens, in terram  uenit Chanaan, cessauit celum pluere illud, nec ultra usi sunt tali cibo filii Isrel. Quid igitur in hoc facto nobis innuit, quibus pene omnia in figura contingunt, nisi quod, transito nostro Iordane, id est Christi baptismate, non ultra presagiorum celitus signa debent inquiri? Sed potius nobis debet panis uiuus ille sufficere, quo qui uescetur, uiuet in eternum possessurus terram uiuentium. Rursus uero ex precepto Domini constitutum est a Moyse ut, quecumque uasa ex preda hostium illi populo prouenirent, lignea, aqua expiarentur, que enea, igne. Simili quoque modo figuraliter exprimit quoniam uasa iidem homines qui ex preda hostis antiqui in partem cesserunt Saluatoris, aqua baptismatis atque igne martyrii purificandi essent. Non minus etiam  uirgeus ille serpens, qui Moysi pauorem incussit ita ut fugeret illum, et rursus accipiens illum cauda tenus effectus est uirga, typice in hoc facto perspiciendus est. Signatur per serpentem ex uirga factum Deitatis potentia ex sancte Marie uirginis carne induta: per Moysen enim, Iudaicus populus, qui cernens Dominum Iesum uerum Deum et hominem, fugit ab eo incredulus; sed recipiet illum circa finem seculi, quod exprimitur per caudam serpentis. Ille quoque transitus maris Rubri, in quo illud mare diuisum uel exsiccatum est; deinde gentes ex precepto Domini gladio exstirpate, euidenter signant regnum Isrelitice gentis temporaliter subsistens marcescendo annullari. In initio quippe noue gratie, uel regni Christi, stans Dominus iehsu  atque ambulans super fluctus maris, ac Petro, quem Ecclesie sue prefecerat, secum ambulare concessit:  fidelibus uniuersis innuitur, nisi quod subactis gentibus uniuersis, et non funditus perditis uel exstirpatis, ex eisdem stabilietur Christi regnum per secula mansurum? Est enim frequens attestatio diuini sermonis, quod uidelicet mare figuram gerat presentis seculi.

Sepe igitur, dum aliquis rem permaximam uerbis elucidare cupit, in sese deficiens minuit, ut Scriptura dicit: Qui est scrutator maiestatis, opprimitur a gloria. Sed cur ista premisimus, breuiter intimabimus. Constat enim mysterium Eucaristie paucissimis perspicuum, dum sit pene mortalibus  uniuersis incognitum, sicuti cetera que fide constant, et intuitum oculorum non exposcunt. Illud precipue commonendum, quod corporis et sanguinis Domini Iesu Christi uiuificans confectio existimetur nullatenus in sese pati dispendium, aut casu aliquo incurrere periculum. Si quando autem uidetur collabi seu deperire per negligentiam sibi tractantium, restat eisdem, si non alacriter penituerint, damnationis iudicium. At cum Dominus dixerit: Qui manducat meam carnem, et bibit meum sanguinem, habet uitam eternam, et ego resuscitabo eum, nullo modo putare debemus ut quodquam animal, preter hominem, carnis resurrectionem percipiat, sed nec nisi, fidelis, etiam eucaristiam percipit ad salutem. Denique exstitit quidam in nostro  tempore in clericali habitu, dum iure culparetur quodam crimine, contigit ut sumeret audacter iudicio examinationis donum eucaristie, calicis uidelicet sanguinis Christi. Cui protinus per medium umbilici egredi uisa est pars candidissima quam sumpserat eiusdem sacrificii, dans procul dubio euidens indicium reatus se indigne percipientis. Illico, uero confitens quod prius negauerat, digne penituit. In Cabillonensi quoque pago, ob imminentem cladem, uidimus qui uideret ex pane sacrato ueram carnem effectam. Apud Diuonem castrum eodem tempore, dum a quodam deferretur cuidam egrotanti, casu excedere manu ferentis. Qui attente querens, reperire minime potuit. Post annum uero euolutum, repertum est iuxta uiam publicam, ubi  sub diuo ceciderat, ita candidum atque incontaminatum, ac si hora eadem cecidisset. Lugduni denique in monasterio Barbarensi, dum quidam, ut credi debet, inconuenienter bustulam uel pyxidem, in qua seruabatur, ut mos est, attractare uellet, e manibus illius sese eripiens, longius in ere stetit.

De chrismali etiam, quod a quibusdam corporalis appellatur, plurimum expertum est prestare remedia, si fides exigentium non fuerit dubia. Nam contra incendia sepius eleuatum, aut exstinguendo compescuit, aut retrorsum pepulit, seu in partem alteram retorsit. Membra quippe egrorum dolentia multoties sana restituit, febricitantibus nichilominus impositum salutem contulit. Apud monasterium Reomense, tempore uenerabilis Willelmi abbatis,  contigit ut incendium circumiacentia monasterii depopularetur. Arripientes autem eiusdem loci fratres chrismale conto impositum, eleuauerunt illud contra incendii flammas dire flagrantes. Statim uero, idem ignis in sese retorquens, minime amplius quam inuaserat, arripere ualuit. Panis tamen ille Dominicus, aura flante, a contulo elapsus, plus minus duobus milliariis auolauit usque ad uillam cui Tiualgas uocabulum est, ibique super domum cuiusdam ueniens sedit. Quo prosecuto, ad monasterium dignanter est delatus. Contigerat enim in ipso anno die Pasche in ecclesia que Monasterio adiacet, beati Pauli nomine dicata, ut calix uiuifici sanguinis de sacerdotis manibus in terram laberetur. Sed ut predictus  pater comperit, ut erat uir solertis ingenii, tribus e suis monachis huius delicti culpam penitere precepit: uidelicet pertimescens ne culpa insipientis presbyteri suos inuolueret cum illo ad uindictam ultionis. Quod etiam fecisset, si non obstitisset prouidentia sagacis uiri, ut rei probauit euentus. Atque idcirco ista premisimus, ut intimaremus fidenter credere quoniam, sicubi casus huius sacri ac uiuifici doni negligenter euenerit, ultionis cladem diuinitus imminere ac subsequi. Quemadmodum, uersa uice, quolibet in loco condigne illud tractari contigerit, abundare commodis uniuersis. Sed et illius magnifici mysterii celebratio quantum prosit animabus defunctorum fidelium, cum in multis sit probatissimum, libet tamen e diuersis presentialiter  producere ad medium unum. In remotioribus Africe partibus erat quidam anachoreta, de quo ferebatur quod spatium uiginti annorum tenebat illum omnino segregatum a conspectu ullius hominis. uiuebat enim labore manuum et radicibus herbarum. Contigit ut homuncio quidam genere Teiphalus, unus ex illis circuitoribus regionum qui nunquam saturantur experientia et nouitatibus locorum, illuc pergens deueniret. Qui famam illius anachorete comperiens, aggressus solitudinem ardore solis peruste regionis, diu multumque illum inquirens, si forte reperiret. Tandem ille prior solitarius se inquirentem aspiciens, uocauit eum ut ad se ueniret. Qui, ueniens ad illum, interrogare eumdem cepit: Quis, aut unde esset, seu cuius rei gratia  illuc deuenisset. Qui protinus respondit: ipsius desiderio conspiciendi accensum illuc deuenisse, nichilque preter eum aliud querere. Deinde uir ille theologus subsecutus ait: »Noui te, inquiens, a partibus Galliarum huc deuenisse. Sed queso, dic mihi, si cenobium Maioris [al., Cluniense] monasterii, quod in eisdem partibus habetur, aliquando uidisti.« At ille dixit: »uidi, inquit, et optime cognitum est mihi.« Tunc dixit ei: »Scito, ait, pre cunctis Romani orbis illud ualere precipue in liberatione animarum a demonica dominatione. Tanta enim uiget in eo uiuifici sacrificii frequens immolatio, ut nulla pene dies pertranseat, in qua non de potestate malignorum demonum tale commercium animas eripiat.« Erat siquidem, ut ipsi perspeximus, mos  illius cenobii, a prima diei aurora usque in horam prandii, propter fratrum copiam, continua missarum celebratio. Que uidelicet tam digne pureque ac reuerenter fiebat, ut magis angelica quam humana exhibitio putaretur.

Anno igitur millesimo quadragesimo primo Incarnationis Dominice exstitit terminus paschalis duodecimo kalendarum Aprilium, et ipse dies undecimo. Atque idcirco adnotare placuit, quoniam nec communis unquam fit temperior, nec embolismus septimum Kalendarum Maiarum diem aliquando excedit. Sed inter ipsos triginta quinque dies legitime dies sacerrimus Pasche coarctatur. Obiit quoque eodem anno Chuonradus imperator. Cui successit  in regnum Henricus filius ipsius, iam ab eodem patre constitutus rex. Contigit uero ipso in tempore, inspirante diuina gratia, primitus in partibus Aquitanicis, deinde paulatim per uniuersum Galliarum territorium, firmari pactum propter timorem Dei pariter et amorem. Taliter ut nemo mortalium a ferie quarte uespere usque ad secundam feriam incipiente luce, ausu temerario presumeret quidpiam alicui hominum per uim auferre, neque ultionis uindictam a quocunque inimico exigere, nec etiam a fideiussore uadimonium sumere. Quod si ab aliquo fieri contigisset contra hoc decretum publicum, aut de uita componeret, aut a Christianorum consortio expulsus patria pelleretur. Hoc insuper placuit uniuersis, ueluti uulgo dicitur, ut  Treuga Domini uocaretur. Que uidelicet non solum humanis fulta presidiis, uerum etiam multoties diuinis suffragata terroribus. Nam plerique uesani audaci temeritate prescriptum pactum non timuere transgredi, in quibus protinus aut diuina uindex ira, seu humanus gladius ultor exstitit. Et hoc passim tam frequenter contigit, ut pre sui multitudine singulatim non queant adnotari, et hoc satis iuste. Nam sicut dies Dominicus propter Dominicam resurrectionem uenerabilis habetur, et Octauus cognominatur, ita quintus, sextus et septimus, ob Dominice cene et eiusdem passionis reuerentiam, debent ab iniquis actionibus esse feriati. Contigit enim ut, dum pene, sicut iam diximus, per totas Gallias hoc statutum firmiter custodiretur, Neustrie gens illud  suscipere recusaret. Erat enim huius rei occasio dissidium superbissimi litigii quod ortum fuerat inter Henricum regem filium Roberti, et filios supradicti Odonis, qui uicissim incendiis bella miscentes intestina, sibimet damna inferentes non modica, plurimas suorum strages dederunt. Deinde quoque occulto Dei iudicio cepit deseuire in ipsorum plebibus diuina ultio. Consumpsit enim quidam mortifer ardor multos tam de magnatibus quam de mediocribus atque infimis populi; quosdam uero truncatis membrorum partibus reseruauit ad futurorum exemplum. Tunc etiam pene gens totius orbis sustinuit penuriam pro raritate uini et tritici.

Eodem uero anno, id est, quinto post quadragesimum  atque millesimum Dominice Incarnationis annum, antedictus Henricus, filius Chuonradi, rex Saxonum iam in re, Romanorum uero imperator in spe, duxit uxorem filiam Willelmi Pictauorum ducis, nomine Agnetem, quam etiam desponsauit in ciuitate Chrysopolitana, que uulgo uesontio uocatur. Illuc denique, ob amoris ac beneuolentie gratiam utriusque, conuenit maxima nobilium multitudo, episcoporum uero numero uiginti octo. Prouenerat enim in deditionem predicti regis regnum Austrasiorum, quod illi a progenitoribus competebat. Simul etiam genti Hunorum proprio moderamine regem, Abbonem nomine, instituerat. Unanimiter enim uniuersi marchiones ac comites, tam ex Italia quam ex  Germania, longe lateque, eumdem regem dominium super semet exercere gratanter expetebant. Et non immerito. Erat enim affabilitate gratissimus, ac liberalitate perspicuus, atque humilitatis gratia preditus. Nec cuiuspiam  extollentie nutu notabatur indeptus. Atque idcirco uniuersis circumcirca existebat amabilis. Ipso itidem anno predicta gens Hungarorum eius imperio rebellis exstitit. Quam ille hostiliter aggressus, potenter deuicit, sibique tributariam subiugauit. Tamen, proh pudor! unum in eo erat nimium reprehensibile, quod incontinentia carnis luxurie infamabatur. Illud enim uitium plus ceteris in genere humano rerum ordinem turbat.

Sequenti igitur anno, id est, quadragesimo sexto post millesimum, facta est per loca magna uini fertilitas  et leguminum. Post hec uero sexto Idus Nouembris mensis, luna quartadecima, nulla currente epacta, concurrente septimo, facta est eclipsis lune hominibus ualde tremenda. Nam octaua hora noctis inter solem et ipsam lunam, siue patratum a Deo ostensum, seu inuertente sphera alterius sideris, qualiter euenerit, manet notum scientie Conditoris. Ipsa quoque luna primitus pene facta est tota sicut teter sanguis, paululum euadendo usque ad aurarem superuenientis diei. Eodem nichilominus mense apud castrum sancti Florentini, quod est super Armentionem fluuium, circa medium cuiusdam diei cecidit de celo, quod Grece dicitur selas, uel chasma, seu palmatias, dum fulgor etherei splendoris insolito ad terras emittitur; insulsum enim uulgus perhibet  stellam de celo cadere. Tunc ergo predicto mense Nouembri, perducte sunt, in quibusdam locis Galliarum, preter solitum, ad maturitatem segetes prime sationis Augusti mensis, collecte mense Octobri; quod non sine magna admiratione contigit fieri.



CAPUT II. De bello mire gesto.

Sub eodem quoque tempore fuerat orta grandis discordia usque ad effusionem multi sanguinis, inter Henricum Francorum regem, Roberti filium, et filios supra taxati Odonis, Thebaldum uidelicet atque Stephanum. Contigit enim, post multas strages cladis utrarumque partium, ut idem rex, ablato ab eisdem dominio Turonice urbis, daret illud Gozfredo,  cognomento Tuditi, filio scilicet Fulconis iam dicti, Andegauorum comitis. Qui, collecto magno exercitu, ipsam ciuitatem anno uno et eo amplius obsidione circumdedit. Aduersus quem tandem hostili manu pergentes dimicaturi, reuera ut afflicte indigentique alimoniis succurrerent urbi, ambo predicti filii Odonis. Quod Gozfredus comperiens, expetiuit auxilium beati Martini, promisit se humiliter emendaturum quidquid in ipsius sancti confessoris ceterorumque sanctorum possessionibus raptu abstraxerat. Indeque accepto uexillo, imponens illud proprie haste, cum exercitu equitum peditumque multorum obuiam perrexit aduersum se dimicaturis. Dumque uenirent utreque partes in cominus,  tantus terror inuasit exercitum duorum fratrum, ac si uincti ligaminibus omnes pariter imbelles exstitissent. Stephanus autem, arrepta fuga, cum aliquibus militibus euasit. Thebaldus uero, ex cetera multitudine totius exercitus, captus ad Turonensem ciuitatem deducitur, ipsamque Gozfredo reddidit, atque cum suis omnibus huc illucque dispersis in captione remansit. Nulli dubium est beato Martino auxiliante, quia illum pie inuocauerat, suorum inimicorum uictorem exstitisse. Referebant enim aliqui ex acie fugientes quod tota phalanx militum Gozfredi, in ipso procinctu belli, tam equites quam pedites, candidissimis indumentis uidebantur adoperti. Nam ex rapina pauperum eiusdem confessoris ferebant supplementum suis filii Odonis. Prebuit  enim uniuersis audientibus formidolosum stuporem, quod mille septengenti et eo amplius uiri armis instructi absque sanguinis effusione in prelio capti sunt.



CAPUT III. De tertia eclipsi solis.

In prescripto quoque mense Nouembri, decimo Kalendarum Decembrium, hora tertia eiusdem diei, facta est nostro in tempore tertia eclipsis solis, luna duntaxat uicesima octaua, quoniam neque solis aliquando eclipsis nisi in uicesima octaua luna, nec lune nisi in quarta decima luna proueniet. Dicitur enim eclipsis defectus, siue defectio, non quod sibimet res, sed nobis impedita potius deficiat. Ipsis quoque diebus, referente Widone Remorum archipresule,  didicimus quod uisa sit a suis stella Phosphorus, que et Lucifer, uespere sursum atque deorsum agitari, quasi comminans terrigenas idemtitabat . Huiusmodi quippe ostentis celitus emissis, terruerunt quamplurimos sue prauitates, ut ad correctionis uiam penitendo redirent. Tunc inter ceteras rerum inopias uini tanta raritas exstitit, ut uiginti quatuor solidorum foret pretium unius modii.



CAPUT Iu. De dissensione Lugdunensis presulatus.

Fuit igitur in supra taxatis diebus dissensio permaxima post mortem Burchardi archipresulis Lugdunensis de presulatu ipsius sedis, quam plures non iustis appetebant meritis, sed instinctu superbe  elationis. Primus omnium predicti Burchardi nepos, eiusdem equiuocus, supra modum superbissimus, relicta sede propria, Augustane ciuitatis, procaciter Lugdunensem arripuit. Qui post multas perpetratas nequitias, captus a militibus imperatoris, perpetuo est condemnatus exsilio. Post ipsum uero quidam comes Girardum suum filium puerulum quemdam arroganter ibidem, sola presumptione auctore, substituit, et ipse post modicum, non ut pastor ouium, sed ueluti mercenarius, in fugam uersus delituit.

Que omnia dum perlata fuissent Romano pontifici, suggestum est ei a uiris fidelibus ut sua auctoritate patrem Odilonem Cluniacensis monasterii abbatem ibidem eligeret consecrari pontificem. Sic enim  totius cleri ac plebis optans acclamabat deuotio. Qui protinus mittens eidem patri pallium simul et annulum, imperauit eumdem predicte ciuitati fore archiepiscopum. Sed uir religiosus, sue humilitatis attendens propositum, omnimodis renuit fieri. Pallium et annulum suscipiens, illi qui Deo dignus existeret reseruauit, futuro pontifici eiusdem sedis. Habetur enim antiquitus ipsa Lugdunensis ciuitas index ueri luminis maxime partis Gallie, quoniam precones primitus Christiane fidei, a sancto Polycarpo discipulo Ioannis apostoli missi, deuenientes uniuersam illustrauerunt regionem. Contigit enim postmodum, ut superius diximus, ut Henricus rex, recepto regno Austrasiorum, dum comperisset huius dissensionis cladem, condoluerit, perquirens quid  exinde agere deberet. Cui, dum apud uesontionem deuenisset, suggestum est, tam ab episcopis quam ab omni plebe, ut uirum eque tali ministerio dignum, Odolricum, scilicet Lingonensis Ecclesie archidiaconum, Lugduni constitueret pontificem. Qui protinus, ut suggestum fuerat, speciosissimis adornatum indumentis ad prefatam illum destinauit sedem. Illico nempe restituta est totius prouincie requies et pax diu optata, cum gaudio. Postmodum uero gens Hungrorum, iam secundo predicto regi rebellis existens, aduersus eumdem preliari disposuit. Contra quam egressus, licet impar numero, confidens tamen in Dei auxilio, confligere cum ipsis non timuit. Non enim erant in exercitu ipsius plusquam sex millia uirorum, cum in Hungrorum phalangibus estimarentur  ducenta millia armatorum. Erant etiam cum rege quamplures episcopi cum clericis multis, qui pietatis gratia inermes cum eo in certamen introierunt. In eoque certamine tanta caligo ac tenebre occupauerunt Hungrorum partem, ut uix iuxta se positum quis illorum posset agnoscere. Exercitus quoque regis uidebatur clarissimo sole circum et infra perlustratus. Qui fortiter dimicans innumerabili cede prostrauit aduersarios fugauitque, cum de suis perpauci corruissent. Capta uero preda hostium, ac regno, ut primitus ceperat, ordinato, triumphans rex deuenit ad propria.

Contigit ergo tunc temporis ut abbas cuiusdam monasterii honeste possessionis eidem imperatori equum ualde optimum presentaret, quatenus sibi ac  loco sibi commisso ipsius liberalitatis amicitiam conciliaret. Fuerat denique idem equus, ignorante Abbate, cuidam militi clam sublatus sibique pretio uenundatus. At imperator, gratanter illum suscipiens, suimet euectioni mancipauit. Quodam igitur die [quo] eidem equo insidens iter agebat, obuiam fuit ei miles cui prefatus equus furtim ablatus fuerat. Qui prudenter aggrediens imperatorem, in huiusmodi prorupit uerba: »Tu, inquiens, o rex, qui censuram debes tenere totius iustitie, equum modo [mihi] fraudulenter abstractum cerneris possidere.« Cui illico rex tale pertulit responsum: »Si tuus, inquit, est equus, ut ais, accipe illum cum sessore, et eductecum quo melius optas, et habeas utrumque quousque  persolutionem furti suscipias.« Miles quoque, existimans sibi illudi, herebat stupens. Enimuero rex compulit eum ut manu iniecta duceret utrumque in suum dominium. Aspicientes uero qui circumstabant, ingenti admiratione stupuerunt. »Que grates, inquiens rex, referende sunt illi uiro qui me tam subdole in hanc impulit captionem? Qui dum ab uniuersis horribiliter detestaretur, ait rex: Adducite illum, ut secundum illusionem quam in me gessit, in eo uindicetur. Dumque prefatus abbas accersitus fuisset, ait ei: Depone baculum regiminis pastoralis, quem credis largitione mortalis hominis debere gestari.« Quem cum a se proiecisset, suscipiens illum rex, imposuit dextere imaginis Saluatoris: »uade, inquiens abbati, et suscipe illum de  manu omnipotentis regis, nec sis ultra pro eo debitor alicuius mortalis, sed libere utere eo, ut decet culmen tanti nominis.« At ipse gaudenter illum suscipiens, plurimis de tali facto alacritatem contulit ac dehinc omni cum libertate uiguit.



CAPUT u. De exstirpatione Simoniaca.

Dignoscens igitur idem Henricus per uniuersam Galliam atque Germaniam Simoniace philargyrie grassari cupiditatem, coadunari fecit ex omni imperio suo tam archipresules quam ceteros pontifices, et tale eis intulit colloquium: »Lugens uobis incipio loqui, qui uice Christi in Ecclesia constituti estis, quam ipse sibi desponsauit, ac pretio sui sanguinis redemit. Sicut enim ipse gratuita bonitate de  sinu Dei Patris per uirginem ad nos natus est redimendos, ita suis precepit, mittens eos in orbem uniuersum, apostolis: Gratis accepistis, gratis date. uos enim, auaritia et cupiditate corrupti, qui, dum conferre deberetis in huiusmodi transgressionem  canonem, maledicti estis. Nam et pater meus, de cuius anime periculo ualde pertimesco, damnabilem auaritiam in uita nimis exercuit. Idcirco quicunque uestrorum huiusce  sese norunt contaminatos, oportet ut a sacro ministerio secundum dispositionem canonicam arceantur. Patet ergo manifestissime quoniam propter hanc offensam uenerunt super filios hominum diuerse clades, fames uidelicet atque mortalitas, nec non et gladius. Omnes quippe gradus ecclesiastici, a maximo pontifice usque  ad Ostiarium, opprimuntur per sue damnationis pretium, ac, iuxta uocem Dominicam, in cunctis grassatur spiritale latrocinium.« His denique ab imperatore acerrime prolatis, stupefacti pontifices, quid illi responderent non habebant. Pertimescebant enim carere ob hanc culpam propriis episcopatuum sedibus. Et quoniam non solum in Gallicanis episcopiis hec pessima pullulauerat nequitia, uerum etiam multo amplius totam occupauerat Italiam; omnia quippe ministeria ecclesiastica ita eo tempore habebantur uenalia, quasi in foro secularia mercimonia. Cernentes quoque episcopi graui sese inuectione irretitos, misericordie operam implorabant. At ipse princeps, misericordia motus, tale consolationis protulit uerbum: »Ite, inquiens, et quod illicite accepistis,  bene disponere satagite, ac pro anima patris mei, qui hac noxa reus uobiscum tenetur, attentius intercedere mementote, quatenus ei indulgentiam huius facinoris a Deo possitis acquirere.« Tum proposuit edictum omni imperio suo: ut nullus gradus clericorum uel ministerium ecclesiasticum pretio aliquo acquireretur, ac si quis dare aut accipere presumeret, omni honore destitutus, anathemate multaretur. Spopondit insuper promissum huiusmodi, dicens: »Sicut enim mihi Dominus coronam imperii sola miseratione sua gratis dedit,« ita et ego quod ad religionem ipsius pertinet gratis impendam. uolo, si placet, ut et uos similiter faciatis.

Ipso quoque in tempore Romana sedes, que uniuersalis iure habetur in orbe terrarum, prefato  morbo pestifero per uiginti quinque annorum spatia miserrime laborauerat. Fuerat enim eidem sedi ordinatus quidam puer circiter annorum 12, contra ius fasque. Quem scilicet sola pecunia auri et argenti plus commendauit quam etas aut sanctitas. Et quoniam infelicem habuit introitum, infeliciorem persensit exitum. Horrendum quippe referri turpitudo illius conuersationis et uite. Tunc uero cum consensu totius Romani populi atque ex precepto imperatoris eiectus [al. remotus] est a sede, et in loco eius subrogatus est uir religiosissimus ac sanctitate perspicuus, Gregorius, natione Romanus. Cuius uidelicet bona fama quidquid prior fedauerat in melius reformauit.





uITA SANCTI GUILLELMI ABBATIS DIuIONENSIS, Auctore Glabro Rodulfo monacho.






OBSERuATIONES PRAEuIAE.

 1. Inter uarios huius seculi scriptores, qui beati Guillelmi res gestas litteris mandarunt, duo precipui  sunt qui id data opera prestiterunt, alter Glaber Rodullus, monachus Cluniacensis, alter chronographus  sancti Benigni Diuionensis, uterque sancti Guillelmi equalis, ac forte etiam discipulus. uitam Guillelmi a Glabro Rodulfo editam laudat Hugo abbas Flauiniacensis in Chronico uirdunensi, tomo I Labbeane bibliothece: sed et eam a se conscriptam fuisse agnoscit Glaber ipse in libro Iu Historiarum, capite 4: Nec non, inquit, prenominatus pater monachorum, fundatorque cenobiorum eximius Willermus, de quo etiam plura forent dicenda, nisi quod in libello quod de uita et uirtutibus illius edidimus, prolata dudum fuisse noscuntur. Hunc Glabri Rodulfi libellum, a Bollando ad diem 1 Ianuarii iam uulgatum, iterum hic ex ms. codice sancti Benigni Diuionensis recudimus.

2. Guillelmi ortum ad annum 961 reuocandum  esse euidenter colligitur ex ipsomet Glabri libello, in quo obitum eius anno 1031 etatis septuagesimo contigisse disertis uerbis affirmatur. Totum uero pene uite sue tempus in monastice uite exercitiis transegisse ex hoc probatur quod, uix septimum etatis sue annum egressus, in cenobio Luciacensi uestem monasticam induerit; unde strictioris discipline studio digressus, in monasterium sancti Michelis, mox Cluniacum in Galliam cum sancto Maiolo sese recepit. Est autem Luciacum, seu, ut alii dicunt, Lucedium aut Locedium, uulgo di Locedia, antiquum ordinis nostri cenobium, quod primitus sancti Michelis, postea sancti Ianuarii appellatum est ob eo translatas eius reliquias, a quo etiam circumpositum oppidum sancti Ianuarii nomen tulit.  situm est haud procul a uercellensi urbe ad cuius diecesim olim pertinebat. Hodie uero Casalensi episcopatui subiectum est, in territorio Montisferrati. Ex ordine Benedictino ad Cistercienses primum transiit, ac tandem post uarias fortunas ad clericos seculares defecit, ut obseruat Franciscus Augustinus ab Ecclesia in sua Historia Pedemontana, cap. 33.

3. uicesimo nono etatis sue anno, hoc est 990, indictione III, Guillelmus ordinatus est abbas sancti Benigni a domno Brunone episcopo Lingonensi, inquit chronographus Benignianus, cuius sententie, preter priuilegium Benedicti pape, ut putant, septimi eidem Guillelmo concessum, obstare uidetur fragmentum quoddam Benigniani monasterii historie  manuscripte, in quo ecclesia sancti Benigni a Guillelmo incepta anno 982 et omnino restaurata anno 986 fuisse dicitur. uerum hec tanti non sunt ut a scriptoris grauis et equalis auctoritate facile recedamus, maxime cum Glaber Rodulfus simul et Chronicum a Labbeo editum cum chronographo Benigniano consentiant; ac Benedicti pape priuilegium, non Benedicto uII, sed uIII, assignandum esse constet quippe quod anno Christi 1015 datum esse legitur apud Ughellum, tomo II Italie sacre, col. 996.

4. Erat predictus Willermus, inquit Glaber in libro III Historiarum, cap. 5, acer ingenio et insignis prudentia; idcirco summum in palatiis regum  ac ceterorum principum obtinebat locum. Eius elogium paucis uerbis, sed que multis libris prestantiora sunt, complectitur beatus Odilo eius sub sancto Maiolo condiscipulus, in libello scilicet de eiusdem sancti Maioli actis, ubi hec habet: Et ut pace spiritualium artificum in eadem fabrica laborantium dicam, unus precipue refulsit qui nuper rebus humanis excessit, et qui plus nobis omnibus laborauit, domnus uidelicet abbas Willelmus, de cuius clarissimis actibus, et uita laudabili, et mirabili conuersatione paruitas nostra non sufficit quod sentit ad plenum referre. Iotsaldus in Planctu de eiusdem beati Odilonis obitu Willelmum simul et ipsum Odilonem iisdem uersibus celebrat, quos infra in Odilonis Elogio proferemus. Eumdem uetus  auctor Chronici Fiscamnensis, liberalibus artibus apprime eruditum, atque disciplinis ecclesiasticis, cunctisque spiritualibus officiis. . . . . uirtutum gratia imbutum et illuminatum fuisse scribit. Hinc nullum ferme fuit in Romano imperio monasterium, quod Guillelmi cure non commissum fuerit. Quorum nonnullis ipse prefuit, aut discipulos suos prefecit: ceterorum uero abbates, qui iam illis preerant, suis exemplis ac monitis ad accuratam regularis discipline praxim adduxit. Beate memorie, inquit idem auctor, Willelmus abbas sue religionis affluentia totius partes Romani imperii illustrabat, abbatumque multorum tepidos animos sui feruoris imagine reformabat et accendebat. Eum Sigebertus ad annum 1027 recenset inter abbates nominabiles,  quorum opera religio ecclesiastica seculo XI floruit. In Francia quidem et Burgundia. . . . per Guillelmum Diuionensem seueritate reuerendum. Denique, ut habet Glaber loco laudato, quodcunque monasterium proprio uiduabatur pastore, statim compellebatur, tam a regibus uel comitibus quam a pontificibus, ut meliorandi gratia illud ad regendum susciperet. Hinc ipsum quadraginta fere monasteriis prefectum fuisse idem auctor asserit, quorum pleraque Chronographus Benignianus recenset, uidelicet preter Benignianum de quo agit, uerziacense, Besuense, Reomense, Tornodorense, Melundense, sancti Arnulfi Metense, sancti Apri Tullense, Gorziense, Fiscamnense, Gemeticense, sancti Audeni Rotomagense, sancti Michelis in monte  Tumba, sancti Faronis Meldense, sancti Germani Parisiense, Fructuariense, sancti Amatoris prope Lingonas, sancte Marie prope Saxonicum-fontem. Quibus addit Glaber monasterium sancti Saturnini ad Rhodanum fluuium, quod modo in prioratum redactum est, monasterio Ambroniacensi subiectum.

5. Hic omittere non licuit locum egregium Wiberti archidiaconi de sancti Apri apud Tullenses cenobio, qui de sancto Leone IX in eius uita sic habet libro I, capite 13: Moxque uti sua erga sanctum et gloriosum Aprum maior erat deuotio, domnum religiose uite et conuersationis uirum iam dictum  Guidricum sub nomine abbatis eidem prefecit cenobio,  uoluntate et petitis domni Guillelmi ipsius loci tunc temporis uenerabilis patris. Denique Aimoini continuator, lib. u, c. 47, testatur quod, dum monachi sancti Germani a Pratis cenobii seculari modo uitam ducerent, piissimus Robertus rex una cum uxore sua, uidelicet Constantia regina, accersens domnum Guillelmum abbatem Diuionensis cenobii, ei abbatiam dedit beati Germani, qui, eam regulariter instituens, anno Domini 1030, seu potius 31, annum a Ianuario mense incipiendo, ut patet ex indictione XIu, littera Dominicali C, feria uI, Kalendis Ianuarii uita decessit. Quo die in Necrologio ueteri Fiscamnensis monasterii legitur, Kal. Ianuarii depositio beate memorie domni Willelmi abbatis istius loci, et multorum monasteriorum patris. Die uero 22 Februarii  notatur prima eius translatio, et obitus Ioannis eius successoris, his uerbis, uIII Kal. Martii translatio beate memorie domni Willelmi abbatis, simul et depositio domni Iohannis abbatis, et sui patris Rotberti. In Necrologio sancti Germani a Pratis memoratur die Kal. Ianuarii, ubi dicitur domnus abba Willelmus nimia religiositate sollicitus. De uiris illustribus qui Willelmi magisterio, uariis in monasteriis suo regimini subiectis, floruerunt, uisum non est opere pretium hic agere, cum illi suis locis infra memorentur.

6. Porro etsi nullo publico cultu, quod quidem sciamus, apud ueteres sanctus Guillelmus honoratus fuerit, illum tamen in fastis sacris ad diem Ianuarii, qui eius natalis est, inter sanctos inseruerunt Arnoldus  Wion et Hugo Menardus in Menologio ac Martyrologio Benedictinis; quos imitati recentiores omnes, sancti nomine donarunt: nec immerito, cum tanta presto sint ad illius sanctitatem demonstrandam argumenta, uix ut ulla pro quouis huius seculi sancto certiora reperiantur, nempe mortis precognitio, miraculorum patratio, ac pre ceteris integerrima uita ac regule monastice obseruatio singularis. Hinc Glaber, uite eius scriptor, uir grauis et magne auctoritatis, capite ultimo, sancti Guillelmi mortem ad sanctum deificum lumen transitum appellat, obseruatque, quod notatu dignissimum est, que in uiuis adhuc agens operatus erat miracula, etiam et post mortem ad eius sepulcrum perdurasse. Audiendus est in lib. Iu Historiarum, c. 4: Unum restat,  inquit, quod noui ibidem  minime contineri. Migrauit enim predictus Pater a seculo ad beatorum requiem in Neustrie partibus, in Fiscamnense uidelicet monasterio . . . sepultusque est, uti tantum condecebat uirum, in loco optimo eiusdem ecclesie. Post aliquot fere dies, contigit  ut puerulus ferme decennis ualida confectus egritudine ad sepulcrum illius gratia recuperande salutis duceretur, ibique a parentibus dimissus, decubabat solus. Qui subito respiciens uidit super idem sepulcrum insidentem auiculam, formam columbe preferentem, quam diu intuens obdormiuit; dehinc, leni expletus somno, euigilans, ita se reperit incolumem, ac si nichil egritudinis persensisset. Suscipiunt itaque leti parentes suum, fit omnibus commune gaudium.

7. Sancti Guillelmi corpus in maiori Fiscamnensi basilica tumulatum est, in conspectu euntium ac redeuntium fratrum, inquit uite auctor, hoc est ante sancti Taurini Ebroicensis episcopi altare, quod hodie sancti P. Benedicti appellatur. Ex hoc autem loco postmodum in sacellum beate Marie Magdalene  sacrum  ad latus Euangelii translatum est, ubi hodieque in sarcophago lapideo, tres pedes longo ac nouem pollices lato, intra parietis cameram ad septentrionem inclusum asseruatur, cum hac in plumbi lamina inscriptione, que anno 1638 detecta est.

Abbatem plenum, lector, cognosce dierum,
   Nomine Willelmum, hic recubare senem.
Iste loci primus pastor prefulserat huius,
   Quo statuit multos, dante Deo, monachos.
Iani prima dies anime noua claruit eius,
   Cui noua Ierusalem obuia tota fuit.
Huic inuentioni occasionem dedit noua in honorem sancti Guillelmi a Comite de sancto Martino et Aglie marchione constructa ecclesia, quam cum eiusdem sancti, quem inter maiores suos computat,  reliquiis ditare in animo haberet, eas ab illustrissimo principe Guisio abbate commendatario, agente in primis apud eum, domine sue nomine, clarissimo uiro abbate Mondino, serenissime ducisse a Sabaudia in Gallia oratore, inspici ac uisitari obtinuit.

8. Hec prima inspectio in diem 28 Octobris anni 1727 incidit, repertumque est sancti Guillelmi corpus maxima ex parte, preter ossa precipua, in puluerem redactum; quo ad illustriss. abbatis Guisii aures perlato, tumulum iterum aperiri iussit, indeque quatuor ossa ex sarcophago, duo scilicet ducisse a Sabaudia, altera duo monachis Benigniani transmittenda educi curauit, ceteris in arcam plumbeam una cum cineribus iterum inclusis ac in predicto sarcophago reconditis. Hanc ultimam tumuli apertionem  die 6 mensis Decembris eiusdem anni contigisse discimus ex actis publicis, inter que occurrit decreta apud serenissimam ducissam monasterii Fiscamnensis nomine supplicatio, ut suis uerbis sancti Guillelmi canonizationem a sede apostolica flagitaret. Sed res hactenus infecta remansit.



PRAEFATIO AUCTORIS.


 1. Dulcedine sancti Spiritus preditis Patribus uenerandis, ac diligendis fratribus, ubique Ecclesiarum  Dei uniuersalis documentis in caritatiua spe seruientibus, monachorum infimus Rodulphus, tantillam  obeditionis exhibitionem. Placere denique unanimitati uestre non diffidimus, si de uita uel conuersatione uestri omnium dilectoris, domni uidelicet sacerdotis atque abbatis Willelmi, prout diuina pietas largiri dignata fuerit, posteris mandare studuerimus. Plura siquidem a nobis uisa, plurima tamen a ueracissimis relatoribus comperta, huius  narrationis informabunt seriem. Idcirco communem fidelium uirtutigenam obsecramus caritatem, ne simplex contemptui habeatur sermo, neue pro uili canistro pure respuatur similaginis offa; cuius si prudenti manu exercitaretur materia, omnem ualeret excludere inopiam, et sospitatem conferre perennem.



INCIPIT uITA.


 2. Guillelmi patria, auus. Parentes. E sacro fonte a regina suscipitur.---uir igitur religiosus domnus Willelmus, quem pius Dominus Ecclesie sue filiis pastorem, ac iuris sue legis propagatorem constituit, natione quidem Italus; auus tamen eius, uibo nomine, militari industria clarus, gente Sueuus fuit. Qui scilicet, ob inimicitiarum ultionem, natiuam relinquens prouinciam, perrexit habitaturus Italiam, ibique copiose locupletatus opum gratia feliciter degit. Hic ergo exstitit genitor Rotberti, qui accipiens sibi uxorem ex Longobardorum nobilioribus, nomine Perinzam  , que, fecunda prole filiorum, genuit ei etiam pre cunctis optabilem Willelmum. Contigit namque sub ipso tempore illius natiuitatis, Berengario Longobardorum  rege defuncto, ut Otto imperatorum maximus hostili manu omnem sibi subiugandam peteret Italiam; qui comperiens predicti Berengarii uxorem in quoddam castrum, situm in lacu urbis Nouarie  , fecisse confugium, atque cum ea uiros quorum conspiratio rebellis foret eidem imperatori; ad quod illico diuertens, cinxit illud ferocis obsidione exercitus. Erat enim predictus Rotbertus in eodem castro cum propria uxore et liberis, cui etiam quique illorum cum sua domina curam atque tutelam commiserant sui. Cumque diutius ab utrisque partibus acerrime decertatum fuisset, cernens imperator differri sibi uictoriam, tentans largitionibus munerum clam inflectere suorum hostium signiferum: nam spopondit ei cum maximis donis etiam  apud sublimitatem suam celsitudinis locum, si suos deserens illius parti faueret. Ille uero minime acquieuit, utpote miles adiuratus, respondens sibi optabiliorem fore proprii interitum corporis, quam sacramentis asserte fidei desertor haberi. Post aliquot uero dies, habito inuicem pacis consilio, in deditionem gratis deuenere imperatoris. Tunc quoque isdem Rotbertus, ut erat uir prudens ac strenuus, suggessit imperatori ut filium, quem ei uxor sua intra ipsius obsidionem castri pepererat, catechumenum fieri per manum imperialem preciperet. Quod ille libentissime annuens, ut monitus fuerat  impleri mandauit, ac propria puerum sustulit dextera, eique nomen indixit Willelmum, quem scilicet postmodum regina, coniux illius, ex sacro fonte suscepit baptismatis.

3. Erat ergo, ut diximus eiusdem genitrix, non solum prosapia nobilis, sed etiam morum honestate precipua. Hec siquidem referre erat solita de eodem puero huiusmodi uerba. »uidebam me, inquiens, nocte quadam dalmatica ueste indutam, statimque solis radius illustrabat mihi mamillam dexteram; dehinc uero apparuerunt quidam uultus gerentes angelicos; ipsique filium meum mihi abstrahentes, altius efferebant eumdem infantulum claritate nimia circumfusum. Ego quoque hec nimio intuens pauore perterrita, nil aliud quod dicerem  reperiebam, nisi tantum: Sancta Mater Domini Saluatoris, tibi committo, custodi illum.«

4. Deo deuouetur a parentibus. In monasterio eruditur.---Alia namque perplura optimi presagii, que nos fastidium uitantes reticemus, conspicabantur in illo. Nam et habitudo tenerrime etatis ita dissimilis uidebatur ceterorum, ut nimium admirabilis haberetur. Propterea uterque parens uno consensu ac uoluntate, cum suorum omnium fauorabili hortatu, Christo Domino uouere illum, in eius domo assidue seruiturum. Duxerunt autem illum, cum esset fere septennis, ad monasterium sancte Marie santique archangeli Michelis in honore sacratum, nomine Luciacum, in quo etiam ueneranda habentur ossa beati martyris Ianuarii: ibique, iuxta morem  norme regularis, eum ipsius loci abbati obtulerunt. Qui, satis deuote illum suscipiens, sacre monachalis religionis etiam ueste induit. Hic nempe tradidit ei primos litterarum apices, atque huiusce custodie addidit preceptorem, cuius animum stupor inuasit nimius, quoniam uelocitas sensus sibi commissi pueri ad tantam proficiebat indaginem, ut uniuersa priorum conscholasticorum studia in breui transcenderet spatio; proinde in admiratione non modica iam tunc tam abbati quam fratribus ceteris habebatur

5. Preterea in uicino monasterio quedam anus, cuius erat maritus iam senior, congruum habebat  domicilium, ad quod predictus puer, familiaris cure prouidentia, per dies ducebatur; in quo etiam aliquoties quietis noctium gratia suscipiebatur. Cum igitur predicta anus eum aliquando diligentia fouendi in sinu proprio brachiis complexa fuisset, mamme, que laxis pendebant ac rugosis pellibus, subito turgentes lac fudere uberrime. At illa, ut erat pie mentis ac Deum timens, religiosis quibusque sagaciter intimare curauit, quoniam isdem qui uidebatur puer, excellentioris uite [Bolland., diligentis uite] ac dignitatis gratia esset augmentandus. In processu namque temporis, cum adoleuisset ac iam in Dei timore obedienter seruire studuisset, non defuere inuidentie stimuli. Quibus etiam sepius agitatus, constanter sustulit illorum probra in  quorum profectum toto conamine laborauerat. Nam olim in uercellensi urbe primitus, postmodum apud Ticinum, sub tuta custodia regulas artis grammatice pleniter didicerat. Constituitur etenim diuini officii assiduus custos, ac schole capitalis illius loci. Qui felici uirtutum incremento, Deo fauente, proficiens, commissa est ei secretarii cura atque administratio, nec non etiam totius supellectilis sanctuarii, domi forisque consiliorum diffinitio.

6. Patrem ad monasticam uitam inducit.---Cepit interim cogitare qualiter suum genitorem a fluctiuaga istius seculi cura subtraheret, ac quod illi uite supererat secum in monasterio pro eterna requie laborando consumeret. Nam mater illius iam in pace obierat. Tunc nempe suasit ei ut mente  tractauerat, et ille statim dilecto obediuit filio, imo Deo, qui ei prestitit talem. Sicque satis accurate cum plurimis donorum xeniis duxit illum ad monasterium, ubi deuotissime a cunctis susceptus, in sancte conuersationis habitu et ipse deuote uiuens, non multo post, presente filio, optimo fine uitam compleuit.

7. Renuit ordinandus iurare episcopo fidelitatem. Ideo uexatur. Cogitat alio abire.---Interea petebatur promoueri ad diaconatus officium, qui reuera ita obsequens exstiterat inferiorum preceptionibus graduum, ut etiam ipsis sacerdotibus imitabile foret exemplar ad iter arripiendum tutum. Sed preditum monasterium in uercellensis urbis episcopio  situm, atque eiusdem episcopi ditioni subiacebat. Inoleuerat etiam male arrepte consuetudinis usus, ut nullus fratrum loci illius leuitici ordinis gradum prius susciperet, quam sese assertione iurandi promitteret seruaturum fidelitatem episcopo. Hoc quoque dum suggestum fuisset Willelmo ut iuxta illorum morem faceret, ut erat eleganter affabilis, respondens dixit se non posse salubriter respondere [Boll., perpendere] ut, pro his que solius Dei imperio gratis prestari deberent, horum ministro alicuius seruande fidei assertionem ullo modo exhiberet. Quin potius, inquit, terribilem huiusmodi assentatoribus  Saluatoris sententiam imminere. Atque huiusmodi responso prolato, omnino quod hortati erant facere distulit. Illico nempe oppido ab huiusce suasoribus detractionum corrosionibus lacessitur, ab ipso presule redarguitur, ac ueluti contumax sui iuris habetur. Ille uero talia pro nichilo ducens, ac magis magisque in Dei se cultum astringens, ita ut pene ipsi soli omnis cura ac sollicitudo psallendi, legendi, horasque pulsandi die noctuque loci illius incumberet: erat enim castissime mentis et corporis, paratus ad omne bonum; ac meditabatur frequentius, si forte quempiam reperire locum ualeret, ad quem transiens deuotius preceptis regularibus inseruire liceret. Iam enim inibi feruor discipline regularis admodum tepuerat.

 8. Proinde accepta quondam licentia orationis ac uisitationis gratia, ut ad monasterium beati archangeli Michelis  , quod situm constat in altissimis iugis Alpium, pergeret. Qui dum ad montis radices deuenisset, atque, ut est iter arduum, ascendendi ad monasterium iam pene superaret; ipsius equus, quem post se habena dextera iniecta trahebat, ab angusto tramite pede luendo paululum deuians, excussa habena, quantum est illud immane precipitium, totus ruit. Quod cernens uir Deo deuotus, mente quidem exterritus, uultu tamen sereno perrexit ad ecclesiam, orationi incubuit, ibique diutius, ac si nil aduersi contigisset, orauit. Deinde uero exiens, misit famulum, si forte de equo aliter quam sperare poterant contigisset, ut ei renuntiaret; qui  egressus reperit eum in loco ubi preceps ruerat, stantem incolumem, ita ut nulla omnino lesura in eo uideretur, sed neque in loris aut ligno sedilis aliqua attritio appareret. Siquidem cum milliaria duo, et eo amplius, a loco unde ruinam ceperat usque in uallem ubi substiterat, computentur. Receptoque qui missus fuerat, equo, ei qui amisit [al. dimisit] reduxit. At ipse, gratias omnipotenti Deo referens, alacer ad monasterium rediit. Que res gesta plurimis admirationem prebuit, atque indicium sanctitatis.

9. Cluniacum migrat. Sacerdotium recusat.---Audierat, iam fama multiplici personante, monasterium esse, cognomento Cluniacum, in partibus Burgundie,  cuius sanctitatis ordo, ac districtio regularis, materque uirtutum discretio, pre cunctis incomparabiliter uiguerant ab initio; ad quod etiam ire, illud inuisere toto mentis flagrabat desiderio. Contigit quoque, dum hoc meditaretur agere, ut sanctissimus abba predicti loci Maiolus, sacra ecclesiarum loca ex more uisitans, ad cenobium Luciacum diuerteret. Quod cernens famulus Christi Willelmus, intelligensque suum a Deo desiderium compleri decretum, secretius accessit ad Dei uirum, eique sui pectoris patefecit arcanum. At ille nimium alacriter spopondit ei iuuamen optabile ad omne quod in diuini  operis cultu decreuerat exercere. Dehinc Romam pergens, perinde rediturus, ut secum ad diu optatum locum illum deduceret. Interim uero Willelmus deliberans prudenter de omnibus que ad se pertinere uidebantur, ac si in procinctu miles expeditus, ne forte ad fidei certamen ei properaturo res diu licenter use, non necessitas parentum, aut speciositas carnalium fratrum, seu uici ac latifundia, atque castella eorum que perplura erant, non saltem pietas natiui soli, uel generalis amor cunctorum obsisterent, sed ut ab his omnibus liber atque exoneratus uiam mandatorum Dei, prout disposuerat, currere ualeret, totum se diuine commisit prouidentie. Regrediente igitur a Roma uiro Dei Maiolo, memor uterque proprie sponsionis, suscepit Willelmum in  spiritualem Christi filiationem, ac duxit illum ad locorum sanctissimum Cluniacum. Ad quod cum uenisset, misit ante se ex suis unum, denuntians fratribus ut obuiam ei ex more ornati procederent, quoniam excepturi erant quemdam secum aduenientem, cui honor diuinitus debebatur. Exceptus denique, ut sanctus mandauerat, solemni apparatu, promouit eum honorifice cum consilio fratrum; quippedum una sensere in illo uite meritum. Nam et isdem uir Dei Maiolus peculiare frequentius cum eodem Willelmo de his que uere salutis sunt exercebat colloquium. Iamque expleto in eodem loco plus minus anno integro, plus cunctis admirabilis uenerabilisque, necnon honestioribus imitabilis habebatur. Tunc namque spiritualis Pater iudicauit eum sacerdotio  fungi dignissimum; iam enim sacratus fuerat leuitico ministerio: at ille humiliter pauendoque se subtrahens, dicens se omnino non esse  dignum tractare tanti mysterii sacramentum. Sanctus quoque, nolens placorem animi eius turbare, consensit ut uoluit.

10. S. Saturnini monasterio preficitur.---Interea uenit quidam frater prepositus cenobii sancti martyris Saturnini  , quod est super Rhodanum, precaturus sanctum uirum Maiolum quatenus ei aliquem e suis commodaret, qui eum cum fratribus sibi commissis ad salutis uiam agnoscendam instituere ualeret. At uir misericordie gemina consideratione prospiciens, unius uidelicet iuuamen, alterius quoque obeditionis probationem, domnum ei  protinus commisit Willelmum. Qui omnino nil dubitans aut renitens, perrexit humiliter ad Patris imperium ei obsecuturus, qui ad hoc uenerat utilitatis anime gratia. Habebat enim prefatus uir plures fratres secum simul degentes, una tamen uoluntas omnium, par consensus, similis operatio, modus orandi ac psallendi atque edendi, et totus horum habitus caritatis gratia uniformis, Willelmo reuera,  ut ipsis conuenerat, preceptore, Cluniacensi ex more. Enimuero quidquid illorum erat peculii, communis in ecclesia eremus esse uidebatur; atque isdem, postquam ad potiora Willelmus sublimatus fuisset, referre erat solitus nusquam se locum optabiliorem reperisse ad eam, quam obtinere deliberauerat, pauperiem consequi, uel extremitatem sanctitatis.

11. Tum monasterio S. Benigni.---Memorabili igitur patri Maiolo sub eodem tempore suggestum est a Brunone, uenerande memorie Lingonis pontifice, ut monasterium egregii martyris Benigni, quod iuxta Diuionense castrum antiquitus ueneratur, ad redintegrandum diuini cultus ordinem qui in eodem loco omnino defecerat, susciperet; et, sicut per plurima  cenobia iamdudum agere consueuerat, ita et istud in melius reformare satageret. At uir sanctus, motus pietate, ad preces pontificis misit continuo qui ad se reducerent Willelmum. Iam enim cum eodem fratre, cui illum commiserat, annum et semis pie uiuendo expleuerat. Cui utique ad se reuocato, predicti sancti martyris monasterii dulci imperio paternam ouilis Christi curam commisit. Spopondit insuper ut quidquid iuuaminis ad spiritualis huius negotii incrementum optaret, ipse libenti animo equipenderet. Episcopo nichilominus, in Dei fide pariter et sua, contestatus est ut illi, more dulcissimi Patris, aduocatus et custos, adiutor atque consolator in omnibus esset. Qui integerrima obseruatione monitui eius obaudiens, ultra quam credi potuit, illum  in uita dilexit. Clemens igitur domnus Willelmus ad sibi destinatum suscipiendi ac regendi gratia monasterium, missis cum eo a sancto Maiolo quibusdam ex honestioribus Cluniaci fratribus, ibique honorifice exceptus, atque ab eodem presule Brunone monachorum Pater est ex more consecratus.

12. uersiacensi deinde et Besuensi. Eius humilitas.---Cumque acerrime ac uigilanti studio se sibique commissos pro Dei amore disciplinis regularibus subderet, non multo post commissum ei ab Henrico uenerabili duce monasterium etiam uerziaci castri ex latere situm, ubi antiquus confessor Christi sanctus requiescit uiuentius. Illud quoque, ueluti primum, moderamine regulari erat destitutum, illoque in melius reformato, tertio nichilominus destituto  ac recta uiuendi lege, super fontem Besue posito, apostolorumque principi sacrato, ab eodem Brunone pontifice constituitur Pater. Erat antiquissimum, ac sepius paganorum seu pessimorum quorumcunque hominum infestatione desolatum. Ad huius nempe redintegrationem dum toto conamine decertaret, contigit ut predictus episcopus cum comite  maxime partis Burgundie Willelmo, qui etiam eiusdem  patris de quo sermo est exstiterat affinitate propinquus, ipso Patre presente, colloquium pacis haberet. Post cetera dixit presul in aure comiti, ut abbati, utpote propinquo scilicet suo, leniter suggereret ut, elationem ne forte pro uirtutum gratia uel rerum copia surriperet, caueret. Ille quoque reuerenter accedens, dixit ut monitus fuerat. Tunc pater Willelmus uultu alacri eidem comiti huiusmodi responsum protulit: Si, inquiens, cognoscere potero quod augmentum terrenarum opum uel possessionum unius tantum diei nostre uite protrahat spatium, persuaderi non mihi potest quin ad horum extollar incrementum. Hoc autem responsum dum comes retulisset episcopo, admirati sunt uterque eius prudentiam, pariterque letati propter humilem illius sapientiam.

 13. Monasterio Fiscamnensi preficitur.---Cum igitur fama sanctitatis illius iam latius deferretur, Normanorum dux uenerabilis illam comperiens Richardus, misit ad eum, reuerenter supplicans ut ad se ueniret. Qui tandem libenter, ut rogatus fuerat, pergens uenit ad eum; a quo etiam, sicuti decebat, honorifice susceptus est. Cuius sanctissimis cum recreatus, ut erat totius boni amator, dux fuisset eloquiis, obsecrans illum ut ecclesiam sancte et indiuidue Trinitatis nomini et honori dicatam, in loco Fiscamnensi cognomento antiquitus constructam, a suo tamen patre Richardo honorificentius reformatam, ordine monachorum suscipiens decoraret. Erat enim illic more uiuens carnali, iugo soluta regulari, clericorum leuis conciola. Cernens denique Pater  Willelmus illius animi deuotionem, promisit se cum Dei adiutorio illud quod poscebat impleturum. Qui pariter uenientes ad predictum locum, satis sublime ac solemniter commisit ei isdem dux cum aliquibus episcopis dominium et curam regiminis totius loci. Tum uir Domini congregauit ibidem monachorum regularem cateruam, ita uidelicet personis numerosam ac bonorum studiis copiosam, ut triplici sui numero preteritorum numerum excelleret clericorum. Quod cernens iam dictus princeps, multorum donorum ac possessionum largitionibus ampliauit locum. Monuit etiam tam abbatem quam ceteros fratres sepius ut ab illo peterent quidquid suorum utilitati expedire nossent, utpote quoniam de hac re secundum uelle prouenerat ei et posse.

 14. Scholas ibi instituit.---Interea cernens uigilantissimus Pater quoniam non solum illo in loco, sed etiam per totam prouinciam illam, nec non per totam Galliam, in plebeiis maxime scientiam psallendi ac legendi deficere et annullari clericis, instituit scholas sacri ministerii, quibus pro Dei amore assidui instarent fratres huius officii docti, ubi siquidem gratis largiretur cunctis doctrine beneficium ad cenobia  sibi commissa confluentibus, nullusque qui ad hec uellet accedere prohiberetur: quin potius tam seruis quam liberis, diuitibus cum egenis, uniforme caritatis impenderetur documentum. Plures etiam ex ipsis, ex cenobiis, utpote rerum tenues, accipiebant uictum. Ex quibus quoque nonnulli in sancte conuersationis monachorum deuenere habitum. Cuius denique institutionis labor nimium optabilem diuersis ecclesiis contulit fructum. Nam prefatum, ut dicere ceperamus, locum taliter claustris atque officinis regularibus, ceterisque bonorum copiis adornauit, ut pre ceteris illius prouincie felicibus semper floreat incrementis.

15. Templum S. Benigni restaurat. Cuius sepulcrum detegit.---Contigit ergo postmodum quatenus  pars ecclesie beati martyris Benigni, cui, auctore Deo, primitus pater datus fuerat, ruinam corruens daret. Quam cum reformare cuperent artifices cementarii, grauiorem pars eadem dedit ruinam. Quod cernens uir Deo deuotus, intellexit diuinitus sibi dari indicium quod totum a fundamentis renouari conueniret templum. Illicoque summo mentis ingenio cepit ipsius ecclesie reformande mirificum construere apparatum: quam denique cum cepisset reedificare positione mirabili, ualde longiore ac latiore quam fuerat; ignotus tamen erat uniuersis locellus quo pretiosi martyris membra claudebantur Benigni, quia solerti cura taliter antiquitus fuerat reconditus, ut illo fiducialiter ueneraretur martyr per euum, ubi felici morte occubuit propter Deum:  sed a quibusdam incautis dicebatur etiam ibi non haberi. Cuius ignoratio rei nimium mestificabat animum Patris Willelmi. Tali quoque defectu anxio reuelatum est uisione pulcherrima per ipsum Dei martyrem ipsius honorabile sepulcrum. Erat enim, ut beatus multorum sanctorum descriptor miraculorum Gregorius Turonorum pontifex refert  , pergrandis arca lapidei sarcophagi continens illum. Pro cuius  incredulitate narrat idem sanctus alterum sancti nominis Gregorium Lingonensem episcopum acrius quondam fuisse increpatum. Cuius namque positionem loci antiqua uetustas occuluit. Nam coram precipuo illius monasterii altari profundius habebatur defossum memoratum sepulcrum. Quod continuo requirens inuenit, aperiensque illud contingere  meruit sacratissima egregii martyris ossa, in cuius etiam cerebro, quod in descripta ipsius passione legitur  , uulnus ferreo illatum uecte apparuit: que omnia integro numero presentibus honestioribus tam episcopis quam ceteris diuersorum ordinum uel sexuum cum odoriferis thymiamatibus ac psallentium choris, in eodem recondidit sarcophago; indeque paululum ad orientem illum amouens, in pulcherrimo atque incomparabili locauit  tumulo. Dehinc namque Pater uenerandus, acriori accensus deuotione, reformande opus basilice instanter, quemadmodum decreuerat, accelerabat perficere. Quoniam, ut diximus, et presto est cernere, totius Gallie basilicis mirabiliorem atque propria positione incomparabilem perficere disponebat.

16. Monasterium S. Arnulfi Metis reformat. Romam petit. In reditu egrotat.---Omnipotentis etenim Dei gratia in ipso cooperante, cepit illius fama sanctitatis circum adiacentes seu longinquas penetrare prouincias. Nam presul Metensium Adalbero, reuerenter satis illum euocans, commisit eidem sancti Arnulphi confessoris regendum ac meliorandum, ut agere consueuerat, monasterium. Suscipiens ergo illud, breui tempore reddidit emendatum. Tunc enim  deuota concepit mente ut apostolorum principis Petri sanctissimi limina uisitaturus adiret. Stabiliens nempe cenobia sibi commissa idoneis prepositorum seu ceterorum officiorum personis, ut decreuerat, Romam orandi gratia perrexit. uisitatis quoque sanctorum sepulcris uel oratoriis, sacris etiam missarum per semet celebratis solemniis , cum apostolica benedictione consolatus regreditur ad patriam, cepit febricitans egrotare. Iam iamque ad cenobium sancte uirginis Christine  perueniens, in lectum decubuit. Qui paululum conualescens uercellas deuenit, rursusque ibidem grauius periclitari cepit. Tunc quoque, ut idem referre erat solitus, et etiam bone memorie Gerbaldus,  almi patris Maioli monachus, ac predicti cenobii sancte Christine abbas perhibebat, dum in ecclesia sancti iaceret Eusebii presulis, per quatuor uel quinque horarum spatia ita factus est exanimis, ut nullum omnino spiramen in ipso cognosceretur. Sed tamen ignoratur quid tunc diuinitatis presenserit, quoniam paululum in se reuersus, uoce qua poterat, lingua palpitans, hec personabat uerba: »Domine Iesu Christe, rex eterne glorie, suscipe me, si placet, quoniam bonus es; non dubito ad te ex hoc corpore transire.« Sciendum uero est quoniam istius mora egritudinis, ut euentus rei subsequentis demonstrat, non fuit impedimentum tantum quam gratia spiritalis lucri.

17. Fructuariense monasterium condit.---Occurrentes ei denique illuc tres ipsius germani fratres,  leui euectione deduxerunt illum ad sui iuris predia confouendum; ardenter enim desiderabant uidere illum, quoniam compungebat corda eorumdem diuine absentia pietatis. Conualescente quoque eo ab egritudine, post aliquot dierum spatium conuenere ad illum quique suorum ac plures domini ciuitatum uicinarum, et suadere illi ceperunt, promittentes se plura largituros si in natiua patria cenobium sibi, sicut in externa audiuerant illum  fecisse, edificare inceperet. Tunc etiam, quod potissimum fuit, duo ipsius germani, uidelicet Godefredus atque Nitardus, uiri spectabiles, secretius illum cum comite maxime partis Burgundie Willelmo, qui etiam eiusdem patris, de quo sermo est, exstiterat affinitate propinquus, adeun es spoponderunt se secularem relicturos militiam, ac se suaque omnia in omnipotentis Dei peculiare dominium deuenire. His auditis, Dei cultor illico fiducialiter cepit tractare de cenobii, unde rogabatur, constructione; qui pariter communi consilio et uoluntate locum querentes, rei huiusmodi aptum reperere in rure paterno a Pado distantem flumine quaterno milliario, solitarium, cognomento Fructuariensem. Ibi namque collocari precepit  basilicam, quam presente Arduino  rege cum aliquibus episcopis sacrari iussit in honore genitricis Dei Marie, sanctique Benigni martyris, atque omnium sanctorum. In qua etiam isdem rex cum sua coniuge et filiis humatus quiescit. Ad quam nichilominus, tam a Romana urbe quam a diuersis partibus, plurima congregauit sanctorum martyrum corpora. Breui namque in spatio temporis collecta est ibidem numerosa fratrum congregatio Deum timentium, instituta beati Benedicti abbatis precipui seruantes, que isdem pater Willelmus a sancto Maiolo Cluniaci didicerat.

18. S. Odiloni persuadet monasterii ingressum.---Reuertens igitur post hec ab Italia, omni studio satagebat e diuersis partibus terrarum colligere  uiros seruituti Christi idoneos, suadendo eis uite celestis gloriam, pariterque comminans inferorum supplicia. Tantam enim ei Dominus cum ceteris uirtutibus uirtutem salutaris uerbi concessit, ut quibusque doctrinam illius suscipientibus summam conferret fidei firmitatem, bonarumque uirtutum augmentum, ac uitiorum emendationem. Omnibus enim, sicuti expedire nouerat, siue leniter, seu asperrime, caritatiue tamen huiusmodi exhibebat. Contigit ergo illum aliquando cum uiro per omnia desiderabili, domno scilicet Odilone, adhuc illo in canonicali habitu degente, de uera animarum salute habuisse colloquium. Intelligens uero illum niti ad sanctitatis culmina, cepit illi attentius suadere ut,  quod potissimum fore creditur, quantocius explere satageret; negotiis uidelicet seculi istius abiectis, Christum Iesum sequi liceret expeditius. Cumpunctus illico uir clarus libenter se facturum promisit quod Pater suaserat Willelmus. Nam post paululum, ad cenobium nominatissimum honorifice deueniens Cluniacum, ibique a sancto Maiolo est deuote susceptus, atque in habitu sancte conuersationis monachus ex more sacratus est. Cuius etiam conuersatio in tantum exstitit chara Deo, et dulcis  Deum diligentibus, ut isdem sanctissimus Maiolus sibi commisso gregi allegans illum in uita, qualiter post ipsius obitum haberent Patrem atque pastorem. Quod ita manifestissime et utiliter fieri contigit. Quam enim premaximam exinde, dum aduiuerent, dilectionem inter se habuere, dum alter eorumdem alterum sibi utrumque preferens, exprimi non ualet  .

19. Pontificibus Romanis est acceptus.---Preterea pontificibus Romanis Pater Willelmus, qui suo tempore prefuere, in tanta ueneratione ac reuerentia est habitus, ut quidquid illis suggessisset, siue per se, siue per aliquam legationem, libentissime implere studebant. Nam et Ioannem papam spiritualia dona per orbem, maxime Italicum, auri uel argenti  pretio distracta minus curantem, tali inuectione monere studuit per epistolam, hec continentem:  Parcite, queso, parcite, qui dicimini sal terre et lux mundi. Sufficiat hominibus iam semel Christum fuisse uenditum pro communi salute uniuersorum. Iam enim refuge ueri luminis, solo nomine pastores, ouile Christi, imo membra illius, uidete post uos quo eunt. Si iuxta fontem tepet riuus, in longinquum fetere nulli dubium est. Idcirco cura quibusdam uenditur ad suum interitum. uolo uos pastores ac pontifices omnes in commune iudicis securim gestantis, ante ianuam assistentis memores. Quam epistolam papa libenter amplectens, grates ac benedictiones tanto Patri retulit, Deumque in illo glorificauit.

20. Henricum imperatorem sibi conciliat.---Sed  et illud denique in eodem Patre fuit ualde memorabile, quod multi tum etiam nobiles uenenatis infecti uerbis malorum, dum aduersus illum contumeliarum uerba dicenda concepissent, seu iurgia ultionis uice referenda, ut ad conspectum illius uentum fuisset, statim mirabantur semet ab his que intenderant exprimere, alienatos fuisse; amissaque ferocitate rei preterite, quidquid id erat, totum procedebat ex mansuetudine. Henrico siquidem imperatori de eo suggestum fuerat, quod illi derogans, illumque contemnendum adiudicans, Arduini quoque parti, qui sibi Italie regnum preripuerat, faueret, illumque pro posse defensitaret. Ex hoc quippe uiro Dei, quamuis ab re, iratus fuerat. Ille uero ut comperit, ad illum pergens, rei ueritatem sese purgando  pandit, atque si quid erat odii a corde illius detersit. Intantum etiam isdem imperator postmodum illum dilexit, ut illi dona largiretur plurima, et quidquid ab eodem uellet fieri continuo impetraret.

21. Et Robertum Gallie regem.---Pari namque ratione Rotberto Francorum regi de ipso indicatum  fuerat, quod Brunoni predicto Lingonum episcopo, qui regi minus acquiescebat, talia suaderet que regali iuri nimium resisterent. Ille uero simul et regina coniux illius propter hoc illi irati, comminati sunt aliquoties cenobiis eius damnum inferre maximum. Adiens ergo intrepidus amborum presentiam, ita illorum diuini uerbi uirtute iram compescuit, ut etiam summam dignitatis gratiam apud illos obtineret. Nam cum illorum filius, qui pro sue iuuentutis elegantia ac liberalitate Hugo Magnus cognominabatur, iam in regem unctus obiisset  , ac parens uterque pro morte ipsius pene usque in suimet necem cordis dolore et luctu affligerentur, tunc accessit ad eos spiritalis medicus, et ait: Non infelices enim uos putare debetis, quod talem amisistis;  quin potius felices ualde, quia talem habere meruistis. Ego, inquiens, ex ullo hominum gradu non tam paucissimos saluos futuros estimo, sicut de regum. Qui cum attoniti responderent: Quid hoc dicis, Pater? Respondit: Non audistis, inquit, sacer canon quomodo refert, uix tres de triginta regibus bonos exstitisse? Idcirco cessate, queso, hunc iuuenem flere mortuum, sed potius congratulamini ei, sicuti requiei datum et a malis liberatum. His dictis ita consolans illos placabiles fecit, ut uiderentur non habere quod plangerent, et Deum dicerent uisitasse illos per sanctum uirum.

22. Hermannus episc. monachos persequitur, perit.---Quorumdam etenim nomina aliquando interpretabatur, siue ad profectum, siue ad detrimentum  ipsorum. Cum igitur post mortem Bertoaldi Tullensis pontificis, qui ei monasterium sancti Apri confessoris commiserat, eidem episcopatui quidam Hermannus presul datus fuisset, ita cepit exosos huius Patris habere monachos cum sua institutione, ut etiam honestissimum fratrem, Widricum nomine, qui post illum eiusdem loci Pater deuotus exstitit, cui tunc ceterorum cura imminebat, baculo uerberaturus eum impegerit. Quod dum Patri relatum fuisset, ad nomen illius alludens ait: »Secundum suum nomen, inquiens, facit episcopus iste.« Nam lingua barbara Herman in nostra homo errans dicitur. Ac deinde: »Si enim Christi pastor fuisset, illius ouiculas minime laceraret. Sinite illum: uerus Pastor nouit, et ipse que sua sunt colliget.«  Non multo post denique pergens in longinquum secularia exacturus negotia, crudeliter obiit, peregrina potitus sepultura.

23. Et Leo uercellensis.---Simili inuidia quoque Leo uercellensis episcopus ad actus uniuersos istius Patris exstiterat infestus. De quo etiam talia narrare solitus: »Hic ergo crudelissimus Leo totus  est sine Deo, quia, si fuisset Deus cum eo, que illius sunt, amaret pro illo.« Affirmabat autem post mortem et eternaliter illum esse damnatum: manifestissime siquidem in multis claruit, quoniam quisquis illum odio habuit, exinde penas luit: sicuti, uice uersa, si quis illum dilexit, mercedem a Christo percepit illius auctore sanctitatis.

24. Preest monasteriis 40, monachis 1200. In fide Guillelmi precantes exaudiuntur. Rudes docet orare. Officii diuini cura.---Fertilem igitur gratiam ac dona uberrima a bonorum omnium largitore Pater iste promeruisse euidentissime passim claruit; sed nos, lectoris tedium cauentes, plurima silentio tegimus. Erant namque tam monasteria quam cenobia atque cellule monachorum circiter  quadraginta, que illius patrocinio tute cunctorum bonorum affluebant copiis, fratres uero in ipsis degentes procul dubio plus mille ducenti. Quibus inerat fides integerrima, ut quandiu id deuote exercerent quod ab eodem Patre didicerant, nil mundi huius formidare debere, aut cuiuspiam sue utilitatis rei indigentiam pati. Id ipsum enim suis sepissime inculcabat a Deo sperare et credere, quod etiam plurimis probauere experimentis. Nam aliquando per diuersa terrarum euntes itinera, dum ex euentus facie perturbari potuissent, dicere erant soliti: »Domine, in fide patris Willelmi fac nobis sicut uis.« Nec ullus illorum unquam hoc dicens ope caruit. Instituit quoque simplicioribus uel idiotis, e seculo ad se confugientibus fratribus, orandi  formam, quinque modulis mystice constantem: ut uidelicet quot sensibus humani corporis Deus offenditur, totidem uocum clausulis ad misericordiam rogaretur. Erat autem huiusmodi: Domine Iesu, Rex pie, Rex clemens, pie Deus. Subiungebatur uero singulis, Miserere. Supputabatur namque taliter, ut si, uerbi gratia, in decemnouennalibus articulorum iuncturis, ter et quinquies identidem reuoluendo deuote diceretur, psalterii tota series mutuata persolueretur. Unde etiam pro psalterio apud illos habebatur, ut Pater docuit, et cognominabatur. Mortificatio nempe carnis, et abiectio corporis, ac uilitas uestium, ciborumque extremitas uel parcimonia, in suorum uniuersis, ac si naturaliter, uiguit. Ipsius etenim sermonis habitudo equaliter cunctis,  prout uidebatur, in gratia erat condita. Pietati quidem et misericordie expleri nequit quantum operis dabat. Cum superne dulcedinis nectare, artificialis etiam musice perdoctus ac comptus dogmate, quidquid in psallendo choris suorum psallebatur, die ac nocte tam in antiphonis quam in responsoriis, uel hymnis, corrigendo et emendando ad tantam derexit rectitudinem, ut nullis decentius ac rectius psallere contingat in tota Ecclesia Romana. Psalmorum nichilominus concentum dulcissimo ultra omnes distinguens decorauit melodimate.

25. Monasteria restaurata. Ecclesia S. Benigni dedicatur. In qua concionatur.---Erant igitur, ut  diximus, sub eiusdem patrocinio tam maxima quam minora perplura monasteria atque cenobia, que uidelicet ipse omnia aut a fundamentis innouauit uel ampliando honestauit. Nam sancti martyris Benigni, ut dicere cepimus, cui Deo auctore primitus pastor allegatus fuerat, basilicam incomparabili opere pene expletam, iam Brunone defuncto, Lambertoque in sede illius subrogato, placuit ut eadem basilica pontificali ex more benedictione sacraretur. Tunc denique ad uotum ipsius Patres conuenere die designato e diuersis prouinciis, non solum episcopi, uerum etiam quorumcunque ordinum promiscue plebis innumera multitudo. Erat enim autumni dies tertius Kalendarum Nouembrium, ante uidelicet natale ipsius martyris, qui omnia rite ac  solemniter, ut condecens erat, explentes, petierunt qui aderant episcopi, ac quique religiosi patrem Willelmum, ut in die tante consecrationis, tam ipsis quam uniuerse plebi, inter sacra missarum solemnia diuini eleemosynam impenderet uerbi. Ipse uero, ut erat bonis omnibus obsequens, agere non distulit, sed mente pia, corde contrito, uultu alacri, Spiritu sancto plenus, in hec uerba cum lacrymis erupit: »Conuenistis, fratres et sorores, grex pretio Christi sanguinis redemptus; conuenistis, inquam, ad nuptias ipsius sponse, matrisque uestre celestis ac sempiterne Ecclesie, que idcirco uniuersalis dicitur, quoniam non solum quod in omnes mundi terminos dilatatur, sed etiam pro eo quod nulla immanitas criminum illius superat  dona misericordiarum. Que scilicet patriarcharum mysticis presignata figuris, prophetarum ostensa presagiis, apostolorum auctoritate ac labore constructa, et martyrum sanguine consecrata; in qua abluti ac renouati a culpa ueteris piaculi per salutaris undam baptismatis, sicque induimini prima stola angelice beatitudinis, quam amisistis in transgressione parentis primi incole paradisi. Deinde uero editis carnem ac potatis sanguinem illius omnipotentis Agni, qui uos pre ceteris mundi creaturis formans et redimens, inuicta benignitate elegit ad sui atque Patris regnum, sanctique Spiritus gloriam possidendam, ad quam, dilectissimi, tendere uos inuito, moneo, obsecro, per caritatis  ignem, et humilitatis, atque castitatis continuam custodiam. Gaudere, inquit, contigisset mihi ex uestre unanimitatis deuotione huius sanctificationis concursus, sed quia nimius meror mentem deprimit ex signis Satane, que euidentissime apparent in populo Dei: non, inquiens, aspicitis quibus est adhuc mens sanior, que scissure et detruncationes uestium rabidissime? que attonsure per ceruices uirorum? quam turpis in barba obripilatio maxillarum? quam nugacissima pene uniuersorum et insanissima actitatio? quam lasciua ad omnes pene sermones ore tetricrepo iuramenta? Ista etenim uniuersa recentia et nuper crassata, non ex religiositate Christianitatis [ms., Christi bonitatis] processere, quin potius ex diabolice superstitiositatis rabie  emersere. Exinde quoque pullulat radix omnium malorum superbia, ceterorumque uitiorum fomenta. Atque uos ipsi iudicate, si non ipsius famuli estis, cuius insignia et stigmata in uobismetipsis geritis. Nam et me pudet dicere dum penitet reticere, quoniam exspectastis dulcedinem uerbi, et ego propino uobis generaliter amaritudinem redargutionis. Moneo etiam illum, si quis est in tota hac plebe, qui uel quinque solidos, seu quippiam ad huius sancti martyris obtulit reedificandam muneris ecclesiam, quam pre oculis habetis, coram cunctis referat.« Dum ergo non inueniretur quispiam aliquid contulisse, rursus ait: »uidete, fratres amantissimi, inter quas spinas atque incendia pessimorum hec aula omnipotentis Dei per fidem sui  testis Benigni, ad quam elegantia excreuit, ipso cooperante, fastigia. uolo uos, si placet, assidue esse memores quam uelox unicuique sit mundane cure et ambitionis depositio. Propter quod obsecro, cum nostri auctoris adiutorio resistite uitiis et maligno diabolo; uirtutes quoque preclaras assumite et colite; benignissimo Deo Conditori ac Redemptori uestro in cunctis obaudite, qui uos per fidem et orationes ac merita omnium fidelium suorum dignos faciat introducendi cum eis in sempiterne glorie regnum, per Iesum Christum dilectum Filium suum.« Dumque ille ita perorasset, ac responsum ab omnibus fuisset, Amen, qui singultus, quante lacryme, qui gemitus per totam agebantur ecclesiam, exprimi non ualet. Omnibusque rite perfectis,  cum gaudio quique rediere ad propria. Ex illo etenim die in eadem basilica, precipue ad tumulum gloriosi martyris, facte sunt multimode curationes diuersarum infirmitatum, que etiam ob multiplicitatem scribi nequeunt. Sed et si quis cum fide plena sibi deposcens quecunque utilia, procul dubio adipiscitur, si talis sit ut promereatur sanctorum meritis et orationibus.

26. Willelmus miraculis claret. Morte punitum suscitat.---Nec pretereundum nobis uidetur quod dum Patris Willelmi alloquio multi fuerint in mente recreati, plures etiam in corpore tactu eiusdem redintegrati, oratione refocillati, uisitatione confortati, ac benedictione firmati; et quamuis nunc minus  audiatur quod olim Christi sequacibus usui fuit, suscitare mortuum, pauca tamen de pluribus, ut testati sumus, que Dominus per istum operatus est, dicemus. Reuertenti namque illi quondam a cenobio sancti uiuentii confessoris, cum iam appropinquaret sancti Benigni monasterio, obuiam habuit promiscui uulgi turbam plangentem ac repedantem a spectaculo cuiusdam miserrimi, uidelicet ex eiusdem seruorum familia sancti Benigni, quem magistratus crimine conuictum morteque suspensionis patibuli adiudicatum deliberauerat. Quod audiens uir misericors milliario distans a loco, dimisso equo illuc quantocius occurrens, hoc tantum dicebat: »Iesu, Iesu, qui pepercisti latroni in cruce miserere.«  Iussitque suis uelocius infelicem illum, quem cernebant e trabe pendere, iam rigentem deponere: ipse uero toto prostratus corpore orationi incubuit. At illi soluentes lora guttur illius arctantia, exanimis i terram cecidit. At quem accedens uir pius, ait: »Surge, inquit, Dominus imperat.« Ipse uero aperiens oculos erexit se, admirans ualde sibi superesse. Qui cum uiro Dei egrediens, exsultantibus cunctis, ad monasterium plures postea uixit annos. Multos nempe ab huiusmodi patibuli suspendio ac nece per diuersas prouincias tam interuentu quam redemptionis pretio liberauit

27. Mitis in exactione redituum. Auctori huius uite apparet.---Nam et fratribus monasteriorum utilitatibus prepositis illud sepius inculcabat, ut in  exactione sibi commissorum forent prouidi, ne forte nimis tenues pro census reditu affligerentur. Dicebat enim se magis uelle largiri egenti quam exigere quidpiam ab indigente. Itinera quoque eius per ciuitates et uicos, seu quorsum haberet, ingens pauperum atque infirmorum turba preoccupauerat. At ipse liberalis et largus beneficiorum erat uniuersorum impensor. Desiderabatur enim ab omni hominum ordine uel sexu ipsius presentia, sicuti unius e patriarchis aut apostolis Domini. Aliquanti etiam referebant illum sibi per uisum in somnis apparuisse, seque de prauis actibus redarguisse, uel monuisse illos de communi animarum salute. »Testor ego, inquam, ipsius ac uirtutum matrem caritatem, quoniam quondam meorum culpis facinorum  offensus, ut sensi illum ad horam amaricatum, secessi in aliud cenobium ipsius ditioni minime subditum;« dumque illic degerem, astitisse mihi una nocte uisus est aspectu placido, ac manu iniecta caput mihi demulcens aiebat: »Rogo ne me deseras  si non te amare fingebas: quin potius exercere te cupio que promiseras.« Ipsius namque imperio maxima iam ex parte euentorum atque prodigiorum, que circa et infra incarnati Saluatoris annum contigere millesimum, descripseram. Que etiam causa ad presens opus me compulit inflectere articulum. Idcirco omnes pariter oro ne propter hoc preiudicium de me fiat.

28. Omnium erga eum reuerentia.---Beatitudo  igitur eximii Patris Willelmi iam ad tantam excreuerat excellentiam, ut cunctas Latii ac Galliarum prouincias ipsius amor ac ueneratio penetraret. Nam reges ut patrem, pontifices ut magistrum, abbates et monachi ut archangelum, omnes in commune ut Dei amicum sueque preceptorem salutis habebant. Quis enim unquam alius preter eum ueneticorum gentem in tam amica familiaritate habuit? Exaggeratiue secundum Apostolum  loquimur, quoniam, si fieri posset, oculos suos eruissent, et dedissent ei. Siquidem Ursus, patriarcha illorum, ipsius sancti Patris decreuit effici monachus. Sed quia ipse dispendium illius gentis, quod foret pro tanti absentia uiri, considerans, illi in suo proposito permanere  suasit. Quod etiam de multis similis rei gratia cognitum habetur fecisse.

29. Ex Italia in Galliam redux. Pie obit Fiscamni.---Iam uero in Dei opere magis assiduus quam frequens, cum esset in Italia suum biennio prestolans a seculo excessum, sed rerum opportunitatibus exinde euocatus, egerrime tamen ad Gallias remeauit. Cumque reuisendi caritate cunctos Gorziense usque monasterium, a se olim cum ceteris ad regulare specimen reformatum deuenisset, que supererant inuisere curauit. Dehinc ad prenominatum uenit Fiscamnum. Post aliquot uero dierum acribus cepit doloribus affligi. Iam quippe imminente solemnitate Natiuitatis Dominice, prenoscens sue a Christo uocationis diem, conuocatis ad se fratribus, deliberans coram eis  prouide ac sapienter de cunctis que ipsius innitebantur patrocinio, quid uel qualiter agendum seu ordinandum foret, sicque uniuersis, presentibus simul et absentibus, sua benedictione firmatis, ac Deo commissis, expetiit sibi dari salutare ac uiuificum commeatum. Expletisque solemnibus totis octo dierum, nil omnino loquens, oculos tantum ad Deum erigens, illi soli intendens, illum solum mente respiciens; iamque aspiciebat felix anima, subito ad  illum itura de uasculo carnis, in sua gloria Deum maiestatis. Anno igitur eiusdem Natiuitatis Dominice 1031, indictione XIu, a natiuitate quoque ipsius Patris ac Dei cultoris LXX, et ab aduentu illius ad Gallias de Italia XLI, regnante Conrado imperatore, in Francia nichilominus Roberto rege, die Dominice Circumcisionis uenerabili, atque eiusdem natiuitatis octauo, uI feria, mane, dum aurora superuenientis diei pelleret tenebras, e mundo transiuit a sancto istius Dei amici corpore anima felix et beata, lucerna uidelicet orbis, ad sempiternam ac deificam lucem, suis lugentibus, sed angelis letantibus, cum quibus laudans ac magnificans benedicit Deum, in quo uiuit quidquid iuste subsistit. Sepultum namque est sacrum illius corpus honorifice in  gremio eiusdem sancte Trinitatis ecclesie in conspectu euntium ac redeuntium fratrum, ut quotidie siquidem pre oculis imitabilem haberent Patrem, quem ad eternam iustitie mercedem habuere institutorem, ipsiusque meritis et precibus ualeant percipere eterne uite regnum, et gloriam cum sanctis omnibus, donante Domino Iesu Christo Saluatore, qui cum Deo Patre et Spiritu sancto uiuit et regnat per immortalia seculorum secula. Amen.




ANNO DOMINI MXLuIII.
SEIFRIDUS ABBAS MONASTERII TEGERNSEENSIS.





SEIFRIDI EPISTOLAE.




EPISTOLA PRIMA. AD EPISCOPUM N. . . Duos e suis fratribus mittit, et suum aduentum pollicetur.


Specialissimo seniori +, nostris temporibus cunctis hominibus sanctitate et iustitia excellentiori, + abbatis uocabulo addictus solo nomine, una cum subiectis toto corde et ore perenne gaudium in utroque homine.

Omnimodis, reuerentissime Pater, par esse scio, uti uobis seruili famulamine obediam, quoad uiuo. Hoc uero, prout posse adiacet mihi, deuotissime totis corporis nisibus cupio adimplere. Sed doleo quod non condignum beneficiis, mee paruitati a uestra celsitudine sepe collatis, ualeam exhibere.  Spiritalis autem seruiminis munia uobis impendere deuotus rei regum Christo pro uestra salute indesinenter supplico totus. Spero equidem, quamuis terrena mihi facultas pro exhibendo uobis seruitio  deficiat, tamen in conspectu uestro eque, ceu coram Deo, quia uoluntas mea bona sufficiat. Qua de re uoluntarius duos, quos iussistis, uobis dirigo fratres meos, et ob indissolubile inter nos uinculum caritatis uestri solius famulamini subiicio eos.

Igitur propter cenobii mei desolationem, etiam si senior noster imperator meusque sibi ad seruiendum illos iuberet mittere, pro certo comperisset, me, licet non sine periculo meo, hoc preceptum eiusdem pretermittere. Fateor enim in trutina cordis mei, preponderando uestrum amorem, illius uincere timorem. Hac pro causa unice uestram pietatem flagito per uerissimam fidem, qua Christus repleuit, et que ad notitiam omnium fidelium luce clarius inoleuit, quatenus paterno affectu illos foueatis,  atque ut citissime ualeatis, cum gaudio eosdem ad me remittatis. Ecce iterum iterumque precordia mea incipiunt amore interno ardere, quia magis ac magis desidero uestrum uerus angelicum  uultum uidere. Hoc ergo, uita nobis comite, dum quantocius perficere quibo, gratulabundus uos facie ad faciem uisurus adibo.



EPISTOLA II. AD W. EPISCOPUM. Excusat longiorem moram suorum in certorum codicum perscriptione.

Domno pontifici W. omnium iubare uirtutum fulgenti cunctisque in domo Domini positis instar solis lucenti, S. Dei gratia in Tegrinseensi collegio officio fruens abbatis, una cum subiectis iugiter orando in utroque homine perennis gaudia felicitatis.

Testem Deum inuoco, presul dilectissime, quod, quandiu uiuo, semper uobis omnigena seruitute  famulari cupio, omnium hominum deuotissime. Ad hec etiam cum fratribus meis toto cordis conamine indesinenter deprecor Deum pro salute uestri corporis et anime. Magnifica igitur munera, que frequenter exhibuistis sancto Quirino, penitus commonefaciunt nos Christo supplicare pro uobis, uelut memoriali diuino. uerum suppliciter flagito uestre excellentiam bonitatis, ne aliquam mentis offensionem contra meum cenobium geratis moroso temporis interuallo. Inibi non sunt adhuc perscripti libri quos postulabatis. Sedula ergo illic permutatio abbatum, nec non pro diuersis scribendis uoluminibus imperatoris mandatum ualde impediunt uotiuum uobis in ministrando desiderium eorumdem fratrum.



EPISTOLA III. AD FULDENSEM ABBATEM, UT uIDETUR, WIDERADUM. Deplorat miserum Fuldensis ecclesie statum.


uenerando abbati +, diuersarum uirtutum floribus cunctos precellenti abbates nostris temporibus, + indigne uocabulo pastoris Tegrinseensi ouili prelatus, una cum eodem iugiter orando celestis gaudia senatus.

Utriusque uestri hominis profectum, Pater carissime, ad proprium uelle in Domino semper prosperari non cesso pro posse ac nosse intimis precordiorum suspiriis deprecari. Sed non sine lacrymis possum dicere quantum me fama de uestris cladibus triste nuntium portans solet afficere. Dudum enim comperi monasterium S. Bonifacii omnium  ecclesiarum speculum hactenus iure nominatum, nunc cum contiguis edificiis esse concrematum. Hoc ergo cunctis cognoscentibus est lamentabile, qui et optant gratia Dei ipsum quandoque pristino decore fieri reparabile. Necdum uero hinc oborte mihi lacryme erant siccate, et iterum sinister rumor attulit uos peste turgidum iam in mortis esse uicinitate. uerum ad hec infortunia dum nequeo corporale solatium exhibere uobis uel medicamentum, supplicans tantum Christo pro remedio uestri, illud etiam consolatorium sancti Iacobi profero documentum: Omne gaudium existimate, dum in tentationes uarias incideritis; dum et alias scriptum esse noueritis: Fili, disciplinam Domini despicere  noli, neque fatigeris, dum ab eo argueris. Adhuc namque inter spem et metum positus, pro uestrarum rerum statu hunc breuem uobis mittens, ueritatem cognoscere cupio presentis legati relatu. Egomet ipse nimirum non differrem uos uidere, si aliquod caritatis pignus uestre almitati possem prebere, et nisi pro edificando S. Quirini cenobio essem occupatus, atque, ut uobis notum est, nimietate paupertatis undique circumuallatus.



EPISTOLA Iu. AD HENRICUM IMPERATOREM. Illum rogat et obtestatur ne monasterium Tegernseense ulli in beneficium concedat, ni omnia seu industrie seu pietatis opera uelit diruere.

Inuictissimo Romanorum imperatori Augusto H.  speciali uirtutum diademate pre filiis hominum uenusto, S. supra Legium [f. collegium], S. Quirini administratorium gerens statum una cum eodem, post longeuum felicis imperii principatum celestis curie senatum

Quia pauperes et egeni numerum excedentes ad uos currunt in miseriis sue calamitatis, ac pro amore eius qui uos sibi in Ecclesia uicarium delegit, omnibus his patrissatis, ob id et nos, qui mundo obiecti, graue paupertatis onus subiuimus, in nostra erumna ad uestre almitatis asylum, Cesar piissime, confugimus. Nam post Deum cum omni solamine, excepto uestro, careamus, nostre religionis atque salutis detrimentum acceleramus, si in nostris Domino precibus uos commendare unquam cessamus.  Qua de re pro certo scitote, in regno neminem uestro commorari qui plus nobis gliscat die noctuque lacrymosis gemitibus pro longeua incolumitate uestra Christum deprecari, et ut de celo pax, uictoriaque uobis administretur, ne securitas Christianitatis ulla bellorum tempestate quatiatur.

uerum sinister rumor conturbauit nostram orandi intentionem, nobis amarissimam intimando lamentationem: uos scilicet istud uelle cenobium tradere in beneficium, ad nostre exiguitatis incessabile supplicium uel iustitium. Si uero istos ullus cenobitas uindicat in seruitutem, profecto hic deficiet omne artificii exercitium, quia posthinc quos tedet uiuere, nullum his desiderium est pingere aut scribere. Sed huc illucque dispergentur, ne aliquid  ad edificationem spiritualem operentur. Istud quippe monasterium in hac prouincia antiquissimum, uarioque quondam ornatu splendidissimum, sicut regali auctoritate, legitima donatum est libertate primis eiusdem interuenientibus fundatoribus, sic libera cum priuilegiis conditione sublimatum est a uestris antecessoribus.

Nunc igitur efflagitamus ipsum qui in manu tenet sua omnium corda regum, quatenus cordi inspiret uestro non spernere nostrarum humilitatem precum. Obsecramus quidem luctuosis gemitibus ob eius nominis sanctitudinem, qui uos, regum optime, ad tantam perduxit celsitudinem, seu propter parentum uestrorum, uestrique elemosynam atque  eternam beatitudinem, ne ullius nos uestros seruituti seruulos subiiciatis. Sed ad Christi uestrumque famulatum sub umbra alarum uestrarum protegatis. Istas enim supplicationes si dignemini complere, in isto eternaliter loco in benedictione notum sit uobis memoriale uestrum manere.



EPISTOLA u. AD SIGEFRIDUM ARCHIEPISCOPUM MOGUNTINUM. Gratulatur ei reditum ab exsilio, et quantis sumptibus sibi constiterie, declinatio insidiarum, quas quidam monachus sue abbatie struxerat, exponit.

Archiepiscoporum piissimo S., pauperum et maxime monachorum defensori fidissimo, S. abbas monasterii S. Quirini cum fratribus suis sedulum oramen una cum deuoto famulamine seruili.

 Quandiu in exsilio fuistis, quotidie ego et fratres mei pro salute uestra Dominum rogitabamus, et nunc ipsi gratias agentes pro desiderabili reditu uestro magnopere exsultamus. Igitur diuina pietas temporibus nostris uos monachili decus uite instituit et tutamen singulare. Ideo possum procul dubio non ignorare, quod si horno presens in regia curte essetis, mihi inter aduersa que patiebar fidus adiutor fuissetis. Quidam uero non solum falsus monachus, sed, ut ita dicam, uix Christianus, de cenobitis S. Emmerammi, multa pecunia apud seniorem meum studuit me circumuenire, et sic ouile mihi commissum nequaquam per ostium, sed aliunde ascendendo quasi latro anhelabat inire. Hac pro  causa, quamuis innocens, iam abbatia depositus essem, nisi amicorum consilio regi tres iureiurando promissas auri libras dedissem. Has igitur, dum ex facultate mea nequirem rependere, eheu! pro his acquirendis thesaurum ecclesie S. Quirini maxima ex parte coactus sum expendere. Unde uos precor unice ut ad tanta uadimonia restituenda aliquid mee inopie supplementum prebeatis, pro quo S. Quirino intercedente celeste premium a Christo percipiatis, nec non utriusque hominis mei seruitium, quoad uiuam, deuotissimum habeatis.



EPISTOLA uI. EIUSDEM FORTE, AD N. Excusat suam in liberalibus artium disciplinis imperitiam, et philosophiam caute utentibus prodesse existimat.


Domino suo N. interne illustrationis luce serenato,  N. suus nec dignus dici, laborum premiis coronari.

Quoniam per os sapientie insonuit, ut qui falso predicantur, suis ipsis necesse sit laudibus erubescant: ego quoque orationum tuarum predicationibus proseucticis, que utinam uere in me dicerentur, ultra me iactatum iri erubesco; quippe cum nichil horum que asseris ascribi mihi posse conspicio. Rhetoris namque officia una cum dialecticis syllogismis mecum inusitata, ac per hoc incognita, nec facundie propugnaculis ingenium roborant uel prouehunt, nec sophismatum argumentationibus obtusam diuque residem mentis aciem armant uel acuunt, scilicet cum ad huiusmodi scientie artem nullo modo conscendere uel pertingere possem, qui  nec grammatice salis condimenta perceperim, nec schematum tropica uestimenta induerim, nec Priscinaistice latitudinis, et soliditatis, quo facilius superedificari possit, fundamenta locauerim. Neque enim ad altiora peruenitur, nisi per inferiores gradus ascendatur; nec maceria desuper firma consistit, nisi firmo fundamenti pede subterius fulciatur. Sed quoniam, domine mi, omnia hec que mihi assignasti, lectionis assidue continua uacatione in te sedem posuisse recognoscis, me quoque, quod contra est, eadem abundare credis. Quidquid enim precipui fluentis Leodiscensibus discendi estibus flagrans hausi, crebra, quam patior, infirmitate exsiccatur totum pene, ut ita dixerim. Unde ad memoriam reformandam doctrine uacillantis excitamenta  adhiberi mihi exestuo, ac si copia daretur in rebus, fidelem sepe preceptorem meum humiliter subiiciendus adire desidero.

Quod autem dixisti, in hac mundana philosophia, que apud Deum stulta est, parum esse proficui, dum altius considero, ita uerum esse perpendo; sed, si consulte tractatur, aliquo modo in eadem proficitur. Nam quamuis sepe incautos decipiat, secumque meroris foueam trahat, uia tamen ac quasi preludium consultis cautioribusque esse cognoscitur, per quod exercitati ad altiora et uera saltant. uerum ut sub compendio, que fert animus, concludam, illud sanctitatem tuam haud occultum esse cupio, quod nostri moduli nemo tibi deuotior, quidquid [sum] uel ero; hocque caritatem tuam exposco,  ut orationibus tuis ab imminente egritudine adiuuer in Domino. ualete.





EPITAPHIUM SEIFRIDI.


 Abbas eximius tumba situs hac Sigefridus,
   Omnia, dum uiguit, terrea deseruit.
Ac paupertatis suscepit onus graue gratis:
   uiuat cum Domino diues ut hoc pretio.
Sed tamen abbatum cum manderet hic dominatum
   Clementi studio, iudicis imperio,
 Nullum damnauit, sed cunctos letificauit,
   Sentiat ut Christum nunc sibi propitium.
Huc accedentes dicant sibi compatientes:
   Sit modo conciuis cetibus angelicis.
Hec peto lecturum, uel Ade legem subiturum,
   Christe creature, dic, miserere tue.




ANNO DOMINI MXLuIII.
uASO LEODIENSIS EPISCOPUS.





NOTITIA HISTORICA.


 WASO, Wazo et Guaso alias dictus, fuit primum capellanus Leodii, deinde scholarum magister, Capellanus Henrici III imp., decanus Leodiensis, prepositus et archidiaconus, tandem an. 1042 episcopus Leodiensis, obiit an. 1048. uitam eius dedit Anselmus canon. Leod. cum additionibus Aegidii, tom. I Chapeauillii, pag. 281 seqq., ubi etiam pag. 282 Wazonis Inuectiua in Ioannem prepositum, qui munere suo satis uiolenter fungebatur; pag. 300, Epistola ad Henricum imperatorem, ne Aquisgranum pergeret; pag. 302, Epistola ad episcopum Catalaunensem, in qua monet ne heretici, qui tunc erant Manichei, supplicio afficerentur. Nam, ut obiter hoc adiiciamus, ex solo pallore heretici iudicabantur, sic ut multi quoque ex catholicis eo pretextu trucidarentur; pag. 303, 304, Epistola alia ad Cesarem, ne electioni pontificis se immisceat. uide ual. Andree Bibl. Belgicam pag. 849. uiri huius sancti  uitam non unus tantummodo Anselmus canonicus Leodiensis scripsit, sed et operam suam illi iunxit Alexander canonicus alter Leodiensis, qui ambo in continuatione sua ad Historiam episcoporum Leodiensium gesta huius episcopi descripserunt. Hanc uero Historiam post editionem Chapeauillii iterum ex alio ms. codice produxit P. Martene in Collect. Monum., tom. Iu, pag. 894, etc. In utraque hac editione littere hic indicate representantur, sed preterquam quod apud Martene Inuectiua ad Ioannem prepositum multo integrior est, relique etiam epistole in multis ualde discrepant ab iis que in priori editione leguntur. Ceterum bibliothecarius noster hic omisit epistolam aliam Wasonis ad Henricum I, regem Gallie, qua illum monet ne bello lacessat Henricum Nigrum occupatum in itinere Romano, quo ad obtinendam imperii coronam se contulerat. uide Historiam litterar. Gallie tom. uII, pag. 591.





uITA uASONIS SCRIPTA Ab Anselmo et Alexandro, canonicis Leodiensibus, inter Gesta Leodiensium episcoporum.




CAPUT I.---De electione uasonis.


Post hunc  domnus uaso secundum canonica instituta electus, licet diu multumque reclamans, per uim obedientie sibi ab archiepiscopo impositam, uix tandem ad suscipiendam episcopalem uirgam est attractus; quamuis multo ante, non episcopus, consiliis et sapientia totum episcopatum gubernauerit. Hoc qualiter fecerit, qualiter ante episcopatum uixerit, quam paucis absoluam.



CAPUT II.---Qualiter in scholarum magisterio se habuerit.

Capellanus primum sub Nochero, postea ab eodem donatus est scholarum magisterio; in quarum studio tam morum quam litterarum uigilantissime exercuit disciplinam, eos qui probis moribus essent,  licet minus litteratos, longe his anteponens, quibus, ut in plerisque solet, scientia litterarum uane glorie peperisset stultitiam. Aduentantibus quidem quibusque de diuersis terrarum partibus, implens quod scriptum  est: Probate spiritus si ex Deo sunt; plerisque quidem difficiles sui obiiciebat accessus. Si quos autem uere ob studia uenisse cognouisset, gratantissime suscipiebat quandiu morari uellent, et nonnunquam uestitus solatia impendebat. Discedebant alii litteris, moribus et religione instructi; accedebant alii nichilominus instruendi: cerneres quasi ex diuersis aluearibus apes ad hanc florigeram arborem conuolare, ut inde suis queque cellis referret, unde arentibus fauis nectar melliflui roris posset infundere. Haud aliter ex ignotis et notis regionibus ad uirum bonos Christi odores spirantem undique studiosorum confluebant agmina, et alter quodammodo Salomon ad se uidendum et desiderabiliter audiendum religiosos cuiusque generis inuitabat. Et cum  multi, exemplo regine Austri pretiosissima Ierosolymam conferentis, ne immunes apparerent, huic suo Salomoni spontanea offerrent xenia, ille ita manus suas studebat excutere ab omni munere,  sicut econtrario solent fenoris exactores debita cum usuris extorquere, euangelicum illud corde tenens, ore proferens: Gratis accepistis, gratis date; et illud: Beatius est dare quam accipere. Munificentiam in eo laudari non est necesse, quia ita erat sedulus erga hospites et peregrinos, ut non opes expendere, sed de pleno gurgite haustas fundere uideretur, non sine admiratione emulorum indignantium nobiliores et ditiores minus potentis uirtute et gloria superari. Quid multis immorer? Cum scholaris officii labore sub Baldrico episcopo decanatus non sponte sublimatur honore, in quo modestum ita se exhibere studebat, et in subiectos pius, contra superbos et potentes in uirtutis culmine cum iustitie armis staret erectus. Unde contigit ut  Ioannem prepositum, antea sibi in amicitiis familiariter iunctum, scripto non sit ueritus arguere, eo quod contra elationis malum ob uanum prepositi nomen parum consuluerit, et tyrannicam potentiam a religione semper profanam in disponendis pro libito rebus ecclesie sibi arrogauerit. Quod ad confutandam malorum prepositorum contumaciam aptissimum huic opusculo non pigebit intexere. uerum si quis mihi ideo succenseat, ipse sibi quia malus est, testis erit. Scripsit itaque sic memorato Ioanni, nouiter concessa sibi missione a scholaris officii administratione.



CAP. III.---Controuersia ad Ioannem prepositum  .

»Fratri Ioanni secundum sua merita non suus uASO.

 In ueteris amicitie memoriam cogor te, frater, adhuc compellare, quamuis apud nos nil dignum merearis gratie. Hactenus te uenustabat aliquantulum litterarum scientia; efferebat etiam in constituendis negotiis rationis iustitia; nunc quod bona fortuna uteris, priora presentibus confundere mihi uideris. Quidquid boni prius habueras, adiudicamus simulationi, quia fortuna bonis superueniens solet meliores  operari. Enimuero diuitias per se neque bonas neque malas nuncupamus, nisi a possessoribus suis hoc translatiue  promamus. Archidiaconatus enim ceteraque mundi uanitas suo contagio te non infecit, sed quam uersipellis prius latebas, suis operibus  exposuit.

Ultionem male uiuendi forsitan reformidares, nisi plurimum seculari potentie confideres. Cumque multa in te punienda possim recensere, unum quod me contingit, uolo, si queam, refellere. Dicis te prepositum potenter esse constitutum, claustralia negotia domi sine consilio decani fratrumque, sicut uolueris, dispensaturum. Cum gladio non utaris, cur potenter magis quam regulariter dicis? Si tua dignitas est a Deo, cur illam non commendas scripto? In confusionem meam, prelatum et prepositum unum esse dicis; obuiare ueritati, gratie deseruiens, minime reuerens.  Quid est, queso, aliud, ueritatem scienter fraudare, quam Christum pati, secundo crucifigere? ue qui dicunt malum bonum, et ueritatem commutant in mendacium. Ergo cum Christus ueritatem se esse dicat, quisquis ueritatem ledit, Christum procul dubio sauciat.

Sancti Patres, zelo iustitie feruentes, claustralem regulam diuinitus illustrati conscripserunt; nichil superfluum addentes, uel necessarium subtrahentes, neque ad dexteram, neque ad sinistram declinauerunt. Prelati et prepositi tulerunt omnem controuersiam, si tibi ambitionem, mihique lenieris inuidiam. Dic, dic, queso, si regula singillatim titulat episcopum, prelatum, prepositum, cantorem, cellarium, portarium, usque ad pistores  et coquos; si prelatus et prepositus unum est, quare pretermittit decanum? Non debuit ille diligentius scribi, qui magis obnoxius est deseruire religioni? Irrationabiliter ergo uidebitur esse regula composita, si non exsequitur omnia claustralia secundum propositum necessaria? Sed quis sanum sapiens audebit hoc asseuerare, cum Spiritus sanctus auctor regule figmentum effugiat discipline? Noli, frater, noli male interpretari scripturam regule sufficientem; prelati et prepositi, uelis nolis, necessariam tene distinctionem. Quia si prelati et prepositi unum esset subiectum, potius unum quam duo scriberetur capitulum; ut sicut presulis et episcopi duum nominum fit unum capitulum, sic prelati et prepositi fieret,  si esset unum. Quia ergo due persone intelliguntur in prelati et prepositi significatione, merito duas sententias placuit regule scriptoribus annexere.

Presertim nomen decani, quod regula non posuit, minime te moueat, quod solum militaris disciplina, et regula sancti Benedicti, a decem militibus uel monachis, litteris sacris tacentibus, frequentant. Quoniam quidem cum regularis diligentia triginta, quadraginta uel his amplius canonicos simul admittat, nomen decani, quod supra denarium res agitur, irrationabiliter ponere deuitat.

Erit ergo prelatus secundum spiritualis uite  administrationem prior in claustro; et consequenter prepositus propter exteriorum procurationem ordine secundo. Spiritualia enim secularibus digne preponuntur, quantum stolido corpori rationalis anima principatur: hanc institutionem immobiliter seruant Occidentalia claustra, et monachorum quotquot sunt ubi cenobia. Quippe quia pluris existimas opes religione, ueneraris prepositum, suppressa decani celebratione quoniamque gloriaris te prepositum esse, presumis claustralia negotia fratribus inconsultis dispensare: non ut utiliores fratres ad hec promoueantur, sed qui gratia tua solummodo participantur:  hinc religionis diuine, proh dolor! ruina suboritur, litteralis discipline studium penitus destituitur. Quis plantat uineam, et de fructu eius non comedit? Quis nichil proficiens religioni, disciplineque operam dabit? Hanc institutionem Pater celestis non plantauit, mater Ecclesia scriptis suis non animauit. Necesse est ergo spirituali cultro succidere spuria uitulamina, et regularibus monitis assensum prebere per omnia. Precipit namque regula prepositum sub prelato agere, sibi iniuncta fratribus humiliter fideliterque cum bone conuersationis exemplo administrare; sed si is resultauerit, ab officio remoueri aliumque loco eius aptiorem constitui.

Ad hec, frater, uide, queso, subiectionem prepositi;  uide fidelitatem, humilitatem, periculum quoque ministerii. Et si presumis claustralia bona inconsultis fratribus dare, ubi est subiectio, fidelitas, humilitas obedientie? Unde illa tanta dominandi sublimitas, si perdende dignitatis tam prona facultas? Non poterunt fratres consiliorum esse participes, qui institutionis depositionisque tue possunt esse opifices? presertim cum domno pontifici, qui singulariter domnus uocatur, ecclesiastica non liceat sine clericorum consilio definire; ut quid subiectus minister audebis bona fratrum secundum libitum tuum dissipare? Domnus abbas iubetur in consilium totam congregationem adducere. consilioque omnia definire; tu dedigneris confratres tuos super communibus bonis  consulere? Iubetur etiam inter plures monasterii bona diuidere, ne solus prepositus, tenens omnia, possit superbire; alioquin, si id licenter feceris, iam non prees canonicis, sed seruis et eleemosynariis tuis. Quis, rogo, erit sufficiens quoquo modo uiuere, qui dignetur in eleemosyne tue stipendia transire? Utquid fratrum nomine fiunt traditiones possessionum, si tu solus singulariter super his uindicas dominium? Hactenus eramus pauperes Christi, matris ecclesie canonici; reliquum est famulemur tibi serui emptitii. Desine frater, queso, desine insolenter agere, officiique tui modum humiliter recognosce.

uide etiam quid regula precipue dedicet preposito, scilicet subiectos illustrare canonice conuersationis  exemplo. Ergo si regulare mandatum est, canonicos chorum, refectorium, dormitorium frequentare; cur, dum facultas est, subtrahis te, quasi prohibearis ab hac societate: cum sis sanus, ualidus plerumque etiam otiosus; ne erubescas religiosus esse; quia qui Christum erubuerit et sermones suos, penaliter afficietur in die calamitatis et miserie. A mane in uesperam non pudet te secularibus negotiis desudare; et semel per hebdomadam et mensem choro confunderis interesse? Qui non laborat, nec manducet, scribit Apostolus; tu nichil uel parum laborans, omnia colliges solus? Si otiosis etiam cibus interdicitur  naturalis, quid tu negligens prepositus operibus laborantium dominaris? Ecce per Apostolum derogatur tibi uite communio, unde tibi tante dominationis abusio? Si qui altari deseruiunt, de altario debent uiuere, consequenter qui nichil seruis, nil debes accipere. Qui parce seminat, parce et metet, et unusquisque secundum laborem proprium mercedem accipiet. Porro si religiosissimus esses, per humilitatem hanc dominationis ambitionem cauere deberes [  sicut ueritas docet apostolos: Cum feceritis omnia que precepta sunt uobis, dicite: Serui inutiles sumus. Sic Dauid, paruulus in oculis Dei, sublimatur in regem; Saul, arroganter agens, contumeliosam incidit in mortem. Omnis qui se exaltat, humiliabitur: et qui se humiliat,  exaltabitur]. Si Paulus, plus omnibus laborans, profitetur se minimum et abortiuum, cur tu nichil laborans, econtrario singulare preoccupas dominium? Si sententia Pauli per omnia est laudabilis, uniuersaliter presumptio tua fit detestabilis. Dicis te esse potentem prepositum, omnia bona claustri sine consilio prelati et canonicorum in domo tua sicut uolueris dispensaturum. Quem teipsum facis? Quid habes quod non acceperis? Si gloriaris, in Domino glorieris; non enim qui seipsum commendat, ille probatur, sed qui a Deo commendatur. Gloriam tuam mater iustitia pariat, humilitatis custodia non derelinquat. Non te metiaris adulantium lingua; quid sis, non quid uoceris, diligenter examina. Si Deus homo  uenit ministrare, non ministrari, cur tanto fastu queris dominari? Cum Deus esset, semetipsum exinaniuit formam serui accipiens; tu, cinis et puluis, contendis uocari prepositus potens? Enimuero nequaquam poteris eius esse discipulus, nisi prius, deposito dominationis fastigio, fias paruulus.

Certe si nullus claustralis prepositus, nisi ex regulari  canonico debet ordinari, profecto non debes esse prepositus, nisi canonicam uitam duxeris claustri. Distat ergo inter clericum et canonicum, quod canonico, non clerico debetur claustrum; omnis enim canonicus clericus, non consequenter ut omnis clericus canonicus. Ex canonico enim, non ex clerico regulariter constituitur  prepositus; ac ideo necesse est, si prepositus es, choro, refectorio, dormitorio, nisi per licentiam, sis assiduus. Igitur quia maxime preposituram amas, cur claustri fastidis militiam? Quapropter aut cum prepositura habebis religionem, uel dignitas prepositi uertetur in uillicationem; non enim erit necesse constitui ex canonico prepositum, si idem ministerium eque possit ministrari per laicum. Sis ergo, consulto, prepositus cum religione; saltem uel religiosos uelis amare, ut sicut qui suscipit prophetam in nomine prophete, mercedem prophete accipiet, sic irreligiositatem tuam saltem religiosorum amor commendet;  quia nimis profanum constat utrumque, te  irreligiosum esse, religiososque uexare. [  Ad hec, frater, prepositi subiectionem, fidelitatem, humilitatem, administrationem secundum regulam, non dominat onem collige; de bonis tibi commissis consilium decani fratrumque ne asperneris appetere. Per subiectionem et humilitatem querito consilium, etiam mandatum; per fidelitatem et administrationem, quidquid preter beneficium inueneris, redde totum. Utquid beneficium accipis, si ad cetera omnia non es fidelis?] Quidquid ministerio tuo iuste superlucratus fueris, in uita tua teneas: non tamen fratribus hoc palam facere, ne furti arguaris, supersedeas; [  sic fructum habebis ex tua rationabilitate, si  fratribus notitiam feceris ebaborate summe. Quod si silentio presseris, successori tuo, non fratribus furtum lucraris]. Ego in duabus uillis mihi inuito commissis, quadringentorum  mansorum seruitium iusta ratione superlucratus, fratribus annuntiaui, et statim seruitium feci; quantoque me in gaudio pro fidelitate intrare sperabam, tanto tribulationibus inuidieque magis succubui. Seruus euangelicus talentum duplicans a domino collaudatus meruit donari: ego quadruplicans, multis modis impetitus et circumuentus, addictus sum paupertati.  [Cum multa bona claustri teneas sine questione redditibus paruis, cur fidelitatem nostram, quasi furtum persequens, ulcisceris? Tuarum rerum ministros  infideliter agentes dure punis; et res claustri cur non simili diligentia prosequeris? Quomodo probaris fratres sicut teipsum diligere, si tuas atque illorum res dispari tractas affectione? Si apud idololatras olim Romanos fraus rei publice sacrilegii suppliciis expiabatur, quo tormento legibus exquisito fraus claustri deprehensa digne multabitur?] Ergo, frater, omnes in commune accingamur humilitate, fidelitateque, regulariter, et res claustri, sicut oportet, tractemus irreprehensibiliter. Quanto maiores sumus in seculi dignitatibus, tanto nos humiliemus in omnibus: auaritie, dominationisque altitudinem fugiamus studiose, que religionem disciplinamque naturaliter solent propulsare.

 Noli  presumptionis tue defensionem Coloniensis claustri exemplo roborare; quia, sicut experimento didici, Deo gratias, nil penitus in eo inuenitur tale. Ipse domnus archiepiscopus. remota dominationis sue sublimitate, claustrum sepe deambulans, scholas uisitat; propositis dissolutisque questionibus, quos utiliores inuenit,  gratia donisque magnificat. Sic omnium delectationem sibi concilians studia nutrit; in pelago diuitiarum, clauo sese humilitatis regit. Prepositus et prelatus in choro primi stantes, officiose satagunt interesse, ne quid difficultatis et negligentie prouenerit. Quisque per se curiosius agit: disciplina claustri specialius appenditur prelato; nec tamen deest inuitatus prepositus, instante scrupulo. Stipendium quotidianum cum ceteris officialibus exhibet prepositus; si quid defuerit, sine inimicitiis exigit prelatus. Cellararius annonam, uinum, pulmenta suscipiens a preposito, queque dispensat impune prelati seniorumque mandato. Liber est prepositus a tributis, que dederit cellarario; eque cellararius ab his quibus paruerit prelato. Sic  unanimitas prelati et prepositi, in claustri edificatione cooperatur; quia non ambitiosa caritas, que Dei sunt, non que sua, rimatur.

Lugenda nobis acrius esset, frater, claustri nostri recens oborta discordia, nisi in sanitate capitis coalescerent etiam egrotantium membra. Et ne tibi fraterne consolationis in ullo munia subtraham, precor, archidiaconatus tui paulisper moderare gloriolam. Quia diuina pietas pluribus bonis te donauit, quibus rationabiliter honoreris in archidiaconatu decretis ecclesiasticis prescripto, quid effereris? Quia diaconus es? Dic unde tibi nomen archidiaconi? Si non potes, ulterius desine gloriari. Chorepiscopos  propter insolentiam remouit Ecclesia; unde his caret usque  in presens metropolis Colonia et tota prouincia. Canon uetat diaconum iniussum ante presbyterum sedere; et tu presbyteros presumis iudicare atque etiam uerberare? Tantam ergo habes auctoritatem in iudicando, ut nulla scriptura, nulla possit resistere ratio? Quoniam quidem uoluntas tua necessario nobis est lex et regula, queso per Deum dirigas eam semper cum iustitia.

Si  is qui uaccam rapit, iure excommunicatur, quid fiet illi qui iustitiam uendit uel depredatur? Ergo quia iustitia melior est omni pecude bruto, necesse est deterior sit predone omnis pecoris iustitie predo. Quoniamque luce clarius patet pessimum esse iustitiam uexare, de omnibus bonis episcopii constituendis, cum quatuor  episcopis gratiosus essem, non habui, quamuis imputes, pretium unius silique. Cumque in nullo, exceptis peccatis, que nimia sunt, possis me legaliter redarguere, quare in signum maleuolentie tue me soles iracundum uocare? Si ira uiri iustitiam Dei non operatur, uel iniustitiam meam dic, uel ueritas tua cassatur. Sed quia uerba mea uel  negotia mea, lege derelicta, tuis prauis consiliis, ne confundar, nolo dedere, imputas mihi propter iracundie magnitudinem uestrique obstinationem penitus hoc agere. Sed malo dici, nec esse iracundus, quam tuorum consiliorum semper alumnus. Aeque potes me furem, sacrilegum, homicidam uocare, cum rerum gestarum ueritatem nullatenus possis astruere. Ista, frater, in pristine familiaritatis pignus meditanda tibi liberali studio deuouimus, ne quid dictum sit in gratie detrimentum, quia ratio sic poscebat, obnixe supplicamus. Si non placet, animam meam in manu mea posui, paratus in claustri fidelitatem damna, uerbera, mortem etiam pati. Hec ago non ut superiorem uel parem preposito, cum  regulariter possim, decanum comparem, sed ut in claustralibus clausis ordinandis precipuum cum iustitia consiliarium monstrem. Quod si probabiliter constiterit prelatum decanum esse, quod nequit refelli, queso mihi prelato cum cellarario regulariter agere non prohiberi. Alioquin si mandatis regule niteris contraire, consequentem maximam penam incurris Ecclesie. Sacerdotium etiam prepositura et archidiaconatu conuincitur pluris haberi, quia hoc [f. non minus] minus a sex episcopis, illa possunt a singulis abiudicari. Necesse est ergo robustius concuti, quidquid firmius constat ordinari. Igitur me prelatum et presbyterum, quamuis indignum, regulariter, queso, uelis honorare; uel cum emulis meis  nolis, quia nil infideliter egi, saltem conculcare. Scholaris obedientie ministerium, cum nullum studium discendi, nulla facultas cercendi, ne improbes rationabiliter subterfugi; quia cum ceteris difficultatibus acolythum bis in necem meam grassatum, pro uiginti furtis confessis damnatum, sine mea conscientia restitutum, et a scholis liberum ferre nequiui: etsi mihi emerito uel ueterano nulla portio secundum solitum remansit beneficium; tamen, ne periculo discipline fama nostra tabesceret, congaudeo solutioni. Nunquid fortitudo lapidum fortitudo mea, ut sustineam; aut caro mea enea, ut patienter agam? Confundat Deus, confundat Achitofel consilium, et liberet Dauid de manibus pueri Absalon. Quique luciferum superbientem  detrusit in infernum, potentiam claustri, preualente regula, deducat ad nichilum.«



CAP. Iu.---Quid a rusticis sit perpessus.

Hec scribens procul ab omni inuidia et odio, dum unum hominem a tortitudine morum ad rectitudinis tramitem reuocare studuit, omnibus prepositis formam irreprehensibilis uite, cui imprimi debeant, exhibuit; quidquid illis deuitandum, quidue actitandum sit, ut in hoc quasi speculo preuideant benignissime prouidit, que sua sunt non querens, sed que Iesu Christi: quod haud secus esse patuit paulo post in prepositure et postmodum in episcopatus administratione. Ille autem cui hoc scripsit, Ioannes prepositus, ob hoc amplius in eum estibus inuidie  exarsit, et persuasibilibus terrene sapientie uerbis episcopi ceterorumque priorum animos nichilominus in eius odium accendit, queque fideliter ab eo gesta potius deputans studio litigii quam fidelitatis deuotioni. Et ne quid in insontis uiri insidiis intentatum relinqueret, incolas possessionis illius cuius curam ob augendam fratribus uini rationem susceperat, per nuntium in eius rebellionem animauit, ut precepta illius nichili penderent instigauit.

Rustici autem et prius quidem procuratori suo infensi, eo quod per cautelam eius debita fratrum defraudandi nullus esset locus, tum uero accepta confidentia ab instinctu maioris prepositi, in tantam temeritatem sunt adducti, ut domum fratrum in qua idem domnus uaso cum suis quiescebat, inopinato  nocturnis horis undique armis cingere flammisque exurere certatim instarent. Sed qui sperantes in se non deserit omnipotens Deus, iustitie et ueritatis cultorem mirabiliter a periculo incendii liberauit; nam amissis licet uestibus, et diuersa rerum supellectile, ad hoc non minima uini copia, quam in inferiores eiusdem domus partes ad opus fratrum prouidus contraxerat, nec unus quidem ex hominibus, Deo donante, crepitantibus circumquaque flammarum globis succubuit. At uir Dei tanta aduersitate nequaquam frangitur, sed potius boni propositi tenacior efficitur, uictorque tot ingruentium contra se tentationum, tanto abundantius de celo sperat auxilium, quanto ab hominibus sustinuisset obstaculum.



CAP. u.---Quod capellanus Conradi imperatoris est effectus.


Cumque pro bene et fideliter gestis apud suos intolerabilibus agitaretur insidiis, quosdam tamen religiosos cum plerisque episcopis ob constantissimam in eo boni operis intentionem, licet longe positos, adeo caritati eius deuinxit, ut et magnopere studium eius approbarent, et ne inefficax foret auxilium opportuno tempore et loco conferre non desisterent. Qui uidelicet necessarii eius ueriti satis ne solus non posset sufficere ad resistendum diu suorum inuidie, exquisito haud incongrue consilio, quatenus auctoritas imperatoria felicibus actis contra inuidos esset tutela, hoc apud imperatorem Conradum efficiunt, ut eum sibi a Reginhardo episcopo  capellanum concedi expeteret et impetraret. Sic sic nimirum quandoque tot aduersariorum ad horam cessit inuidie, non ita ut aduersitati succumberet, sed ut bone intentioni uires interim repararet, quibuscum optime ceptis absque difficultate tandem acquireret efficaciam. Ita suffecto decanatus uicario, ex consensu fratrum et episcopi, imperatoris Conradi seruitio obstringitur; ubi per nouem menses nullo acquirendi episcopatus desiderio, nulloque alio dominandi ambitu, sed potius ut ecclesiam cum rebus suis in libertatem uindicaret elaborare studuit. Quid pluribus immorer. Imperatori in breui fit gratissimus; pro sanctitatis et sapientie excellentis merito tam archiepiscopis quam episcopis et acceptus:  qui in soluendis sacre Scripture questionibus magistrum, aliarumque cuasarum disceptationibus sequestrum, eum assumere gaudebant; quem archiepiscopi duo moribus et genere nobilissimi, Aribo Moguntiensis, et Piligrinus Coloniensis, uicissim assurgentes, alternatim in sedibus suis alterutrum stantes, sibi assedere cogebant, desiderabiliter eum audientes, subinde et interrogantes.



CAP. uI.---Quod Iudeum scientia ueteris Testamenti uicerit.

Ea tempestate Iudeus quidam in arte medicine precipuus, et ob hoc imperatori Conrado satis acceptus, in paterne legis traditione ferebatur esse perfectus. Is aliquando questionibus ex ueteri lege domnum uasonem aggrediens, eo usque  contra eum litigando progressus est, ut, reuadiata sibi hama uini, digitum dextere manus abscidendum se ei prebiturum sponderet, si sententia eius Scripture testimonio comprobari non posset. Quid plura? uenitur ad ueteris Testamenti uolumen; locus unde controuersia habebatur inquiritur; atque illo euidenter uasonis parti consentiente, ipso fatente aduersario, digitus uictori adiudicatur: qui cum a deuicto sponsore nequaquam abnegari potuisset, usquequo eum repetere uellet, commendatum retinere gauisus est. Sicque hic bellator Christi nouum Christiano nomini a precipuo doctore gentis Iudaice gloriose retulit tropeum, habitumque est celebre in curte regia Iudeum in sapientia famosum a uasone esse deuictum.  Hunc idem imperator Conradus memorato Ariboni archiepiscopo  defuncto in sede Moguntiacensi substituere cogitabat, sed omnipotentis Dei misericordia Leodiensem Ecclesiam suo fraudare noluit alumno; qui hunc multis sepe exercitatum periculorum tentamentis ex bono filio optimum sibi patrem futurum reseruauit.



CAP. uII.---Quod, defunctis prepositis Ioanne et Lamberto, prepositus efficitur. 

Dum hec in curte regia aguntur, Ioannem prepositum hic obiisse repente nuntiatur. Hic domnus uaso, etsi iam dudum curiales tumultus euasisse, et claustri quieti sese inclusisse exoptauerat; tamen usque dum substitutum aliquem in prepositura audiret, cum discedendi causa satis in promptu esset, domum repetere neglexit, ne non quietem repetere,  sed potius suscipiende prepositure se uideretur ingessisse. Nec multo post audito quod Lambertus archidiaconus prepositus factus esset, circa autumnum claustrum reuisit, cum paulo post idem Lambertus trium tantummodo mensium prepositus obiit, res suas disponendas per manus  fidei uasonis decani dereliquit. Alioquin Natale Domini, sicut mandatum acceperat ab imperatore,  Poderbrunno celebraturus erat, nisi huiusmodi eum defuncti  fratris causa in fide suscepta retardasset. Sed longe alia uis, ut credimus, diuina scilicet nescientem urget dispensatio; ut qui pro fidelitate claustri tot et tanta a prepositis perpessus fuerat, tanto uigilantius commissa sibi prepositura Ecclesie utilitatibus consuleret, quanto in antecessoribus perniciosa cum fraude negligentiam pernotasset. Concurritur undique a fidelibus filiis Ecclesie ad Reginardum episcopum; ab omnibus ut uaso prepositura donetur obnixe postulatur, neminem digniorem huius officii posse inueniri. At contra fuere nonnulli qui primo quidem nutantis animo episcopi ne hoc fieret dissuadere conarentur; uirum tam fortis constantie prepositum facere, consilium non esse, qui se eidem episcopo equiparare, aut etiam  superiorem forsitan facere ob insuperabilem conscie uirtutis fiduciam haberet contendere; mitiorem potius quemlibet eligeret, qui in nullo uoluntati illius reniti auderet. Rapitur medius inter diuersas linguarum aura fluctuans presulis animus, quem tandem tanta consilii soliditate roborat, ut nulli alii preter uasonem preposituram concedendam esse censeat: fertur etiam ad hoc non parum ualuisse quod idem episcopus motus incurrisset imperatoris, quibus profecto mitigandis tali honore sublimando dilectum eius capellanum deseruierit. Cumque hoc circa episcopum elaboratum esset, non minori sudore erga uasonem ad susceptionem prepositure sollicitandum opus erat; qui uehementer insistentibus amicis spiritualibus ut ultro inuitatus ad dispensandam  Dominicis ouibus annonam accederet, multo uehementius est reluctatus, diuitiarum sibi satis superque esse, prepositura se nequaquam indigere. Preuidens autem se utilitatibus fratrum necessarium fore; ad hoc cernens honesta apud Deum et homines uocatione ad id officii sese inuitari, post sexdecim decanatus annos, in quibus regiam incedendo uiam, neque ad dexteram neque ad sinistram declinauerat, cum archidiaconatu diu multumque recusato onus prepositure humiliter consensit subire.



CAP. uIII.---Prepositus factus ut se habuerit, et quod prebendam fratrum meliorauerit.

Inter has nimirum graduum ascensiones, ita uir Dei curabat humilitatis scalas in corde disponere,  ut quanto uideretur maior, tanto secum esset humilior, integrum se custodire nitens ab his uitiis quibus eius nominis homines sese implicare solent, queque retro in humiliori loco positus, notare non timuerat in prioribus, superbia uidelicet et rerum ecclesiasticarum rapina: proque superbia, humilitatem qua omnibus erat affabilis; pro indignatione de falsa iustitia gloriantium, cuiuscunque modis afflictis benignissimus Christi imitator compassionem exhibebat. Quo enim iste infirmato non est infirmatus?  Quo scandalizato non est ustus? Sic nimirum aliene infirmitati condescensionem idem in se atque in aliis sentiebat.

Iam uero quid in dispensanda familie Domini annona dixerim? Testes sunt pene quotquot Leodium nouere; quia cum ante eum unus tantum panis singulis fratribus quotidie daretur, et non amplius quam quadraginta carrate  uini in potu eorum per annum expenderentur, hic ex polenta niuei coloris quam similam uocant, quinque marcas appendentem insuper adiecit panem, centumque quadraginta carratas uini per annum cellarario fratrum iure perpetuo absque ulla sterilitatis excusatione dandas destinauit; quatenus inde et rationabiliter mensura potus augeretur, et ex reliquo fratribus  ecclesiarum, quibus uinum non esset, consuleretur; dicens, iuste ex maioris ecclesie abundantia minorum necessitatibus esse suppeditandum. Sic prebendam fratrum retro neglectam, pane, uino addito, insuper largiori uestitus solatio amplificauit, et ex uili optimam reddidit.



CAP. IX.---Qualiter exteriora administrauerit.

Duodecim pauperibus uel peregrinis quotidie coram fratribus reficiendis sufficientia alimenta constituit, asserens hoc etiam parum esse, cum traditio sanctorum Patrum dimidiam partem uel etiam ecclesiasticarum facultatum pauperibus et peregrinis censeat deberi. Preterea hospitale, quo conferuntur none siue decime de episcopii agris, ipsius  erat creditum prouidentie. Quod ille tam fideliter stabilire curauit, ut triginta pauperes per annum inde commode sustentarentur, et ex ecclesia quam domnus Baldricus episcopus uiginti quatuor eleemosynariis sustentandis destinauerat, duodecim insuper reficiendi adiicerentur, omnes peregrini superuenientes sine equis reciperentur, eos qui cum equis uenissent recipere autumans episcopi interesse. Adeo sacrilegii reum ducebat, si commissa sibi officia suo labore non augmentaret. Interea, ac si hosti infestissimo, frequentes corpori indicuntur abstinentie, pauperibus Christi largiores augentur impense. Recreantur quotidie utrique assidentes lateri, hinc clericorum, hinc pauperum caterue. Referuntur ab eius mensa utriusque hominis cibaria,  ipseque hilaris conuiua parcissime refectus et fere ieiunus, esuriens semper et sitiens iustitiam, alios sufficienter expletos dimittebat. Diuitias suas communi utilitati quam sibi deseruire malebat, quas in omnia pietatis opera inflectere optabat; sentiebant humanitatem eius egritudines decumbentium, labores exsulum; senio confecti, a diuitiis in paupertatem deuoluti, indesinenter eius suffulti sunt suffragio. Sicque uir ecclesiasticus, omnibus omnia factus, oculus erat ceco et pes claudo; hunc pupilli parentem, hunc uidue inuenere maritum. Hec in administratione exteriorum.



CAP. X.---Qualis interius fuerit.


Interius autem regularibus subditos institutis, ut carissimos fouebat filios; rebelles ut seuerissimus iudex discipline gladio animaduertebat, in utrosque pietatis seruans uiscera; dum hos ad meliora prouocaret, illos uero a prauitate compesceret. Nec timebat miles Christi si hominem offenderet; tantum interno iudici, seruando equum et rectum, non displiceret, memorans illud Apostoli: Si hominibus placerem, Christi seruus non essem. Et illud Psalmiste: Qui hominibus placent, confusi sunt, quoniam Deus spreuit eos.

Unde contigit ut ob defensionem ueritatis, pro qua ne mori quidem metuebat, nonnunquam aliorum, qui terrene potestatis culmine uiderentur sublimiores  esse, offensam incurrerit; adeo ut illi multimode ob hoc tenderentur insidie, sepiusque de uite ipsius periculo a necessariis eius haud iniuria timeretur. Sed quia ex sententia Salomonis, Frustra iacitur rete ante oculos pennatorum, iste, pennatum animal Dei, per gloriam et ignobilitatem, per infamiam et bonam famam, probra, minas, pericula, postremo omnia uirtuti obsistentia libero uolatu euadebat tentamina; primo quidem equanimiter ea tolerando, suo autem loco et tempore eadem rationabiliter confutando, uti semper spiculo rationis aduersariorum confodere solebat pectora. Erat enim hoc in eo, pre ceteris nostre memorie mortalibus, tam laudabile quam mirabile, quod in quocunque negotio contra quemlibet sumeret controuersiam,  inexpugnabilis rationis ope munitus assequeretur uictoriam. Hoc autem ideo fiebat, quia circumspectum ex omni parte animal Dei ante et retro oculos in intentionem boni direxerat, in cuius sese cum ueritate et ratione ita defixerat, ut nec odio, nec gratia inde moueri posset: ac si uideas contemnere uentos, saxa, Rhodopes; aut ceu procellis obstat Marpesia cautes.

uitam suam Deo sibique notam ita disposuerat, ut noctes atque dies preter horam somni atque cibi, aut psallendo, aut legendo, aut rationabilibus ex causis disputando, in Dei laudibus continuaret. Raro aut neutiquam accessit, qui non congrua etati et nature sue condimenta retulerit. Lacte potabat infirmos, pane cibabat ualidos; uino et carnibus uescens,  ut attestari solebat abbas  Poppo, solus quorumdam secretorum eius conscius, monachorum omnium sibi cognitorum uincebat abstinentiam; dum non quid sine concupiscentia, sed quantum comederet pensans, saturitatis malum cautius uiperino sanguine deuitaret. uestes suas adeo moderebatur, ut nec ante alios ambitiosis, sed nec plurimum abiectis indutus, totius superstitionis typhum a se constanter abiiceret, satius ducens potentis imperio animi, quam asperitate cilicii corporis membra domari, quibus nunquam lauacrum, raro molle prebebat stratum. Et quod sine lacrymis reminisci non  possumus, solemne quiddam in consuetudine habebat secretum: adest ueritas Christi me nichil fingere. Cum his et multis aliis difficultatibus iamiam pre senio exsangue premeret corpus, certis diebus durissima sibi iubebat uerbera affligi, coacto correctori suo in uerbo Domini terribiliter edicens, ut non parceret, et secretum uulgare non presumeret. Quod ille suppressum diu etiam post obitum eius tenuit, sed indignissimo sanctitatis eius seruo tanti pignus thesauri reuelare non refugit. In tanta uirtutum efficientia studebat semper, etsi in hac parte nequaquam in se, alias tamen ubique auream tenere mediocritatem. Et uere precipuum discretionis speculum, regiam uiam inter leuum dextrumque media uite sue lucerna premonstrabat  incedendam.



CAP. XI. Quod, defuncto Reginhardo, imperator Conradus illum episcopatu donare uoluerit.

Hunc defuncto Reginhardo episcopo maxima pars filiorum Ecclesie sibi episcopum fieri peroptabant: quorum ille sententiam ut a se longissime remoueret, multum redarguendo eos, qui sibi maioris ecclesie preposito eligendi presulis primatum preripuissent, Nithardum custodem in episcopum elegit, omnem clerum et populum in sententiam suam uenire cegit. Adeo primatus sui auctoritatem non in se preferendo, sed in iuniore sibi preponendo, fortiter uindicare studuit, usus auctoritate potestatis ad retinendum humilitatis propositum, non ad arripiendum sublimitatis locum  .  Nec mora, cum electo et uirga episcopali imperatorem Conradum adiit, qui tunc forte in Italia hiemabat; repertoque Nonantulis oppido, petitionem Ecclesie nostre idem ipse auctor et legatus fideliter profert. Presentato electo, hunc ad hoc onus suscipiendum idoneum esse, idque unanimiter a clero et populo postulari asseuerat. Imperator autem: »Hunc, quem mihi, inquit, offertis, nequaquam agnosco, sed uobis mihi haud ignoto hunc honorem lubens cupio.« Ille e contrario modis omnibus ut se posthabito episcopatus in electum retorqueretur annitebatur; illum digniorem, illum aptiorem, utpote iuuenem, agilem et promptum exsecutionibus imperialis seruitii; sibi frigido, senii grauedine confecto, iamque silicernio, deinceps  potius cogitandum de tumulo. Cumque imperator nequaquam sententiam mutare uellet, eumque ad suscipiendum episcopatum uehementer urgeret: »Parcat, inquit, maiestas uestra, huius decrepiti senis parcat, obsecro, fame in id etatis producte Dei gratia absque perfidie nota. Si unius cuiuslibet hominis legationem suscepissem, cui posthac foret fida nostra fides, si hanc ad commodum meum retorquerem? Quanto magis si matris Ecclesie unum populum petitione et electione sua fraudauero? Iuste enim fraudis et perfidie accusabor, si contra communem nostratum consensum hanc indignus dignitatem presumpsero. At ne aliquo  animus uester super electi uita et moribus moueatur scrupulo, mihi totum imputetur, in me hoc animaduertatur.« Superatus uix tandem imperator, tam splendida eluctantis se ab episcopatu uasonis nimietate, uti petebatur, Nithardo episcopatum concedit. uaso autem timens exterius honoribus proficere, ne interius moribus incipiat deficere, ei cuius magister fuerat patienter ac benigne gauisus est subesse: sicque ea que retro sunt oblitus, et in anteriora extentus, per quatuordecim prepositure annos ad brauium superne uocationis prosequebatur.



CAP. XII. Qualiter in episcopum electus fuerit.

Hunc talem ac tantum athletam suum Dominus diutius noluit esse occultum; sed quem infra unius  claustri septa dederat esse perfectum, quasi in certaminis campum strenuum iussit prodire militem, ut in tempore iracundie sue laboranti populo fieret reconciliatio, et belli famisque tempestate periclitanti patrie foret remedio.

Oblatum iam antea sibi presulatum recusauerat; Nithardum, ut dictum est, sibi pretulerat: quo defuncto, item a clero et populo ad episcopatum reposcitur. Ille e contra credi non potest quantas moras sue electioni innectere, quanto annisu ne fieret studuerit insistere; electionem regi displicituram, parum ualere super hoc negotio, magis eius exspectandum esse dicens arbitrium. Taliter renitentis et excusantis sententia non auditur, inuitus a cunctis unanimiter eligitur, Ratisbonam  mittitur, ubi forte Henricus tunc rex, postea imperator, Bohemiam cum exercitu aggressurus aderat. uirga episcopalis cum Ecclesie nostre litteris presentatur; res agenda in crastinum differtur: postera die a rege cum episcopis et reliquis palatii principibus consulitur. Nec defuere adulantium lingue, qui electionem sine regio fauore factam assererent cassam fore; ex capellanis potius episcopum constituendum, uasonem nunquam in curte regia desudasse, ut talem promereretur honorem: quod uero nefas sit alium episcopari, nisi quem constiterit in curte regia euagari; ac non potius talem eligi oportere, qui informatus subiectione claustralis obedientie, non tam preesse quam prodesse didicerit. Qua sententia adulatorum  facile inductus iuuenilis regis animus, nescio quem barbarum ceruicibus nostris preparabat imponere, cum inspirante, ut credimus, Deo, ex omni illo consiliariorum cetu, soli Herimannus archiepiscopus et Bruno Wirzeburgensis episcopus tam inutili sententie saniori consilio ausi sunt obuiare. Nec prius ueritatis assertores Deique cooperatores absistunt, donec uix tandem regie maiestati petitionem nostram conciliant, et procerum animos in sententiam suam traiiciunt. Sed manet adhuc sapientes architectos labor longe operosior: nam ac si de immanissimo monte columnam conentur excidere, haud aliter boni artifices nostri omnibus modis  insistunt elaborare ut uir iste in uirtutibus totus teres atque rotundus consentiat sibi imponi onus ecclesie. Perstat diu immobile pietatis illud pectus in proposito humilitatis; quod profecto, ut ait beatus Gregorius, pietatis pectus non esset, si hoc pietas non uicisset. Intellexerat enim si episcopatum non reciperet, eiusdem potitum fore quemdam etate et moribus iuuenem, qui forsitan Dominici gregis stipem, que in laudem Dei, se duce, fructificauerat, dissiparet, si ad pontificale culmen aspiraret. Unde contigit ut dum sublimitatis locum mente fugeret, iussu ac precatu pontificum sollicitatus, ea uero quam dixi necessitate potissimum coactus, tandem pastor Ecclesie fieri acquiesceret. Sic sic intrat per ostium in ouile, nec ascendit aliunde factus pastor  ouium; quique irreprehensibiliter intrauit, procul dubio irreprehensibiliter uixit. In sedem episcopii reducitur, honorifice, ut decebat, suscipitur:  ubi uero ad cathedram uenitur atque in ea solemniter locatur, nisi presens uidissem, nullo modo crederem cum quanto gemitu eruperit in lacrymas, quas haud secus ac puer septennis sub magistri ferula edere uidebatur. Mirati sunt omnes qui aderant, quomodo ferreum, ut putabant, eius uiri pectus in tantas posset scindi lacrymas; et anteactam eius uitam ignorantes, inde ueraciter probant pastoris sui animum de sublimitate eiusmodi non gaudere, sed salutifero dolore torqueri.



CAP. XIII. Quod episcopus factus uigilanter sanctam religionem exsequebatur.

 Aliquandiu protracta episcopalis consecratio expetitur ab archiepiscopo de expeditione reuerso, pro qua re uir Dei comitantibus diuersorum ordinum clericis sanctam adiit Coloniam; sanctorum limina, quorum numerus nulli preter Romam loco eque est concessus, piis pulsat precibus. Post triduum sacro chrismate in episcopum perungitur, et ex bono filio in sponsum matri sue Leodicensi Ecclesie confirmatur.

Tum uero explicare non possum quam arduum sanctitatis montem, euangelizaturus Sion, arripere studuerit; quanta seruitute corpus spiritui seruire cegerit, imo quanto annisu totus in Dei laudem excreuerit.

Abiectus secum in oculis Dei, inter humiles et  subiectos se episcopum esse nesciebat; scholas, singulorum explorando studia, frequentabat; questiones proponendo, rationabiliter uinci quam uincere malebat; seque in hoc quasi otium a turbine curarum conferens, gaudebat, ut ipse fatebatur, sese inuenisse refrigerium. Et cum diuine legis arcana excellentis ingenii prerogatiua nosset rimari, de Donati, uel Prisciani regulis scholares adolescentulos non dedignabatur interrogare; quos et uicissim desiderabiliter cupiebat audire, eos qui recte sensissent  preferre, laudare; utiliores gratia et donis honestare, tardiores increpare, corrigere, superiorum exemplo prouocare: omnes postremo se meliores Deoque acceptiores fieri optabat, dicens cum beato Moyse: Quis mihi det ut omnis populus Deum prophetet?

Nec inter hec pretereundum existimo de uigiliarum, matutinorum et completorii officiis, quibus celebrandis quotidie in choro cum ceteris fratribus nemo prius illo occurrebat, nemo deuotius intererat, nemo serior abscedebat. Reliquas diei horas in ecclesiasticis expendebat negotiis, licet in quadragesimali tempore uel a choro, uel ab aliquo fratrum conuentu, nullo modo se excusare uoluerit. Quo etiam tempore secretum cubiculi penitus preter ecclesiam  ignorabat, saxeo sedili pro lecto, mattula utens pro lectisternio; cum ad horam refectionis pane auenario fabaque modice pregustata senilem sustentaret imbecillitatem, in potu sumens ceruisiam, sepius aquam puram.  In tanto abstinentie rigore, nec facies angelica macie est confecta, nec gratia rosee conspersionis est immutata: adeo uirum desideriorum, Danielem uidelicet nostrum, quem uoluntas propria instar crucis Christi affligebat, diuina pietas interna dulcedine satiabat.



CAP. XIu. Quam largus fuerit tempore sterilitatis.

 Pauca referens plura pretereo, quorum aliqua breuitatis studio me constat negligere, aliqua que a me nesciuntur, necesse est reticeri, quia nemini concessum esse, arbitror, omnes hominis istius  nosse uirtutes. Statim primo episcopatus sui anno, omni peste crudelior fames incubuit, que sex fere continuis annis Gallie et Germanie populum noscitur oppressisse, cuius feda ubiuis fas est adhuc cernere uestigia. Eademque tempestate prudentia nostri Ioseph undique frumenta cemere, et tutis apothecis recondere curabat; non quod inde terrena sectari lucra quereret, sed ut gratis ad sufficientiam suo tempore esurienti familie Domini cibos fidelis dispensator distribueret: preter stipendia pauperum quibus quotidie libra denariorum expendebatur, cum aliis adeo multis, que enumerare non sufficio, uerecundioribus pre pudore a mendicitate abstinentibus, prout quisque erat, aliis denos, aliis uicenos, aliis tricenos,  aliis sexagenos, aliis centenos annone modios per occultos huius rei opifices destinare curabat. Sed nec ingenuorum rem priuatam hac dira necessitate extenuatam excellentis uiri larga preteriit munificentia, qua annitente et summopere iuuante, pro alimentis ample domus aurum sponsale, uestes, predia distrahere opus non fuit.  Quid dicam de congregationibus clericorum, monachorum, et sanctimonialium, erga quarum necessitates tanta boni pastoris uigilabat solertia, ut que pre anxietate famis de statuto uictu deessent, de suo libentissime  suppeditaret? Nihilominus pii Patris industria ruricolarum laboriosam respicit inopiam; ad cuius malum temperandum, toto hoc famis tempore unicuique mansionario per singulas hebdomadas binos dari constituit denarios, ne pre instante angustia boues uendere, aut de cetero terram natiuam relinquere cogerentur, sicque erumnosam uitam aut mendicando ducere, aut mortem omni gladio seuiorem cum omni domo miserabiliter incurrere.



CAP. Xu. De bello et caritate uirdunensibus impensa.

Huic calamitati accessit alia pestis eque intolerabilis, bellum uidelicet quod Godefridus maxime in uirdunensem et  nostram exercuit Ecclesiam; quarum uirdunensis, dum preda et incendio uastante urbem et domum sancte Dei Genitricis cum  omni suo ornatu penitus euersa fuisset, ille in longinquo positus, grauiter egregie urbis casum doluit, et licet in similis periculi metu positus esset, hilaris tamen dator, dirute urbi non distulit esse leuamini, suppresso suo nomine mandata mittens inter hec uerba: »Sancta Maria Leodicensis mittit quinquaginta libras denariorum sancte Marie uirdunensi: medietatem canonicis fratribus, medietatem uero ad reparationem ecclesie.« Hoc primum omnibus bonis suis exspoliati loci illius canonici, tante cladis ex diuino munere suscepere remedium; et, ne tanto largitori essent ingrati, publicas orationes et uiuenti et defuncto in perpetuum deuouere. Hec itaque, quam diximus, bellorum tempestas residuum famis consumens, et diuites cum pauperibus  una calamitate conficiens, communem totius patrie ruinam minabatur: et rueret procul dubio, rueret, inquam, tunc temporis inclyta Lotharingia, aut irrecuperabili excidio: quippe que sine defensore esset, aut, quod peius est, in regem infidelitatis periurio, nisi Dominus suum Iosue ad resistendum hostibus Ecclesie confortaret, et a bonis iustitie partes contra factiosos defendendas esse insinuaret.



CAP. XuI. Quod belli tempestatem maxima ex parte sedauit.

Iam immanissimi predones res ecclesie inuaserant; omnia preterea, que ante memor pontificis prudentia in urbem contraxerat, uastauerant; quisque predia ecclesie que sibi usurpasset, tenere ut propria disponebat, cum ecce bellator Christi inexpugnabilis  et imperterritus lorica iustitie induitur, gladio spirituali accingitur, preuia cruce Christi in omnibus periculis pro lancea utitur, dicens cum beato Martino: Ego signo crucis, non clypeo protectus, aut galea, hostium cuneos penetrabo securus.

Succenditur ergo egregius iste emulator pietatis et iustitie, eo nimirum zelo, quo Mathatias ob emulationem paterne legis preuaricantem Iudeum in ipsis aris obtruncare non exhorruit, et non alio modo cessantibus undique ducum et comitum armis, sola spe gratie adiutus, sibi et fidelitati Ecclesie paucos satellites sacramento confirmat. Primi enim bellorum successus et ad modicum prospere  prouenientes, multos militum nostrorum in aduersam partem rapuerunt; frustra arbitratos fore, si se noui flagitii complices esse contingeret, per uim beneficii, imo totius episcopatus pro libito potituros. Sed cum res illis in contrarium cesserit, nos quoque propugnatoris nostri industriam prosequamur. Urbem pro tempore et loco munitam, per statutos in arce uigiles et claustra portarum iugiter serata, noctu dieque ab incursu hostium tutam reddidit, et domos tam clericorum quam laicorum armis refertas esse, ciues nonnunquam in armis esse precepit. Ipseque continuus assidens episcopio nichilque de solite religionis negligens penso, per gnaros indices hostium machinamenta explorabat; contra que omnia seque suosque scuto prudentie  satagebat protegere. Ita nimirum more Argi, si fabule fas est credere, centum oculis insignitus, mala exteriora cercebat ut bona interiora non modo non minueret, uerum insuper augmentaret; bona de die in diem desiderabiliter appetens, mala uero fidelibus Christi, quibus maxime timebat, diligentissime precauens: in quo solo, ut fidenter dicam, animus diuisus ad plura, non apparebat minor ad singula, integer et potens omnia, secundum Apostolum, qui illum confortabat. Cumque ab amicis etiam in longinquo positis moneretur per epistolas, ut relicto Leodio in Hoium se conferret, castellum situ loci munitissimum: Absit, inquit, ut gregem Domini fugiens deseram, et locum aliquem in tanta rerum turba sine eis tutum esse  credamus, ex quibus cum sanctorum apud Deum patrocinio pendet omne, si quid commodi, si quid honoris uidetur nobis adesse bello aut tranquillitate: quos si reliquero, audacior hostis inuadere tentabit, et non sine magno dedecore nostro insultabit effugio. Hic potius quoad licebit est uiuendum, istic moriendum: quibus cum bonis iucundati sumus, cum eis et periculis subiacebimus. Nimirum religionis et caritatis catena erga filios deuinctus, non facile ab eorum presentia diuelli poterat.



CAP. XuII. Quod castella predonum euerterit.

Fregit autem laudabiliter quandoque hunc propositi rigorem pietas, miseria inopum et gemitu pauperum excitata, et a quiete solita eum exsurgere et  in auxilium eorum compulit properare, suadens hoc opere nichil esse beatius, nichil Deo acceptius, si efferatam predonum rabiem ab innocentis uulgi oppressione compesceret. Quorum magna pars in paludibus, siue rupibus, firmissima sibi receptacula communiuerant; quibus freti aliena per circuitum predia usurpauerant, incolas possessione priuatos intolerabili seruituti addixerant. In hac uero belli tempestate quanto liberius, tanto latius in omnem circa regionem uastitatis mucrone deseuiebant. Hec nempe oppidula multis ante seculis, sed tunc plurimum damnosa, decernit uindex Dei, si possit, humo cequare et ab his latrociniis fatigatam diu patriam  liberare. Atque eo spiritu inflammatus, quo Amalecitem Agag a Samuele, ab Elia Thesbite prophetas Baal constat esse mactatos, raro tantum contentus milite, modo hoc, modo illud castrum fortissimus heros noster cingere pergit obsidione. At interius latrunculi, uallis et paludibus temere confisi, metum primo dissimulare sui periculi, contemnere, nostros probris lacessere, eos amentes uocare, qui domum ipsa natura firmatam uenissent impugnare. Econtra nostri, monitis tam preclari ducis animati, certatim instant uimineas crates texere, fasces quisque comportare, per inuia machinis nouum iter facere: sicque rem natura difficilem in breui deuicit laboris improbitas cum industria; fit solum palus ranis et piscibus notissima, parat exitialem latrunculis machinam,  quibus tutas hactenus prebuerat latebras. Que ubi eo loci appulsa est unde certis ictibus illa latronum spelunca posset feriri, dies atque noctes sine interstitio eque aduersas habuere, dum succedentes sibi uicissim ad laborem nostri, creberrimis saxorum nimbis atria domus, omnes prorsus intestinas hostium latebras quassare non cessant. Ipse episcopus presens uigiliarum et psalmodie uota omnipotenti Deo cum tali opere persoluebat. Quid plura? Godefrido frustra nitente ad auxilium suis uenire, obsessi de uita et membris paciscuntur, castellum funditus captum euertitur: inde aliud atque aliud castellum absque retractatione simili strage conficitur. Sed neque hoc silendum puto, quod inter obsidendum sepe millenis, sepe pluribus, raro paucioribus,  antiquo Romanorum more quotidianos sumptus prebebat armatis, gregario militi interim concedens usum mactandarum pecudum, absque eis que agrario operi essent necessarie; ipsumque damnum ipse singulis possessorum ex integro supplebat, nullum iniustitie locum esse patiens etiam in tanta rerum difficultate. Qua ex re liquet quam tenax equi et recti alias fuerit, quandoquidem eo tempore quo maxime captandus erat fauor populi, ut fit in tali negotio, uel summa necessitudo rigidum Catonem a iustitia diuellere nequiuerit.



CAP. XuIII. De diuisione gratiarum huic homini collata.

Libet in hoc homine diuitias diuine bonitatis intueri, et in unius cordis latitudine diuisiones gratiarum  admirari; quas adeo discreta studiorum uicissitudine nitebatur administrare, ut cum uni intentus esset negotio, aliis identidem obnoxius, nisi sciretur, nullo modo crederetur.

Nam si episcopum respicio, uideor mihi uidere supparem Gregorio; si militaria agentem, non imparem esse contemplor Machabeo. Hunc in sapientia Salomonem, in disputando accipio Augustinum; in cordis humilitate, continentia et uigiliarum assiduitate, pauper spiritu quemlibet sanctorum anochoretarum referebat. Necessitate magis quam uoluntate ita agebat ea que sunt seculi, ut omnino caueret displicere Creatori.

Suo iudicio inutilem et dierum malitie plenam  creberrimis causabatur suspiriis canitiem, sentiens cum beato Iob nichil aliud quam tentationem esse uitam hominis super terram. Unde et familiare habebat psallere cum beato Dauid: Quando ueniam et apparebo ante faciem Dei mei? et illud Doctoris gentium: Cupio dissolui et cum Christo esse.

Nec est dubitandum si is Neroniane persecutionis seu Deciane tempora nactus foret, quin ultro se persecutorum pretoriis ingereret et damnandus astaret iudicando sublimior, iugulo ceruicem daret feriendo fortior: qui dum ambiretur auxiliariis armatorum cateruis, solam crucem Christi manibus proferens, medium sese armatis hostibus inferre, et si uoluntas Dei foret taliter morte occumbere paratus fuit, imitari desiderans eum qui dixit: Pastor  bonus animam suam ponit pro ouibus suis. Tanta propugnatoris nostri uirtute exterrita aduersariorum paulatim defecit insania; qui, sicut ipsi adhuc testari solent, quoties efferatis animis in nos grassarentur, statim ad urbem ut possent nostram et sanctorum oratoria conspicere mens illis diuinitus mutabatur, ut non modo malum non inferre, uerum etiam pro reuerentia ipsi loco pias impendere lacrymas liberet. Unde contigit ut qui cum periculo animarum alienis inuadendis inhiabant, uix salua sui incolumitate, tandem contenti essent propria retinere, modo cogente, modo obsecrante uerenabili Patre Wazone, postremo omnibus modis ut resipiscerent instante. Sic nimirum omnipotentis Dei pietas Ecclesie sue nauim, eiusmodi  tempestatibus uexatam, per efficacem prudentis naucleri industriam misericorditer dignatus est ad tempus liberare: licet in tanta factione, non tamen ut prius metuenda, bellum contra imperatorem fuit, bonis uiris deferentibus.



CAP. XIX. Ut imperatori suspectus fuerit.

In quo, eo quod aliquando dementius in uiros Ecclesie nostre insanitum fuerit, bonis uiris deferentibus, uir Dei apud imperatorem falsi criminis est accusatus quod, data fide Godefrido, contra imperatoriam maiestatem regnique salutem pactum fecerit, et, quod de tanto uiro nefas est opinari, eidem confidentiam dederit belligerandi.

Hec quam fuerint a ueritate aliena clamant alia facta eius uenerabilia: sed quia difficile est ut  mentis oculus, hinc gloria et diuitiis, hinc uariis dispensande reipublice curis, hinc mille adulantium linguis in diuersa raptatus, aliquando a ueritatis luce non cecutiat, persuasum est imperatori a deferentibus ut in his que uere fideliter gesserat domnus Wazo, non communis commodi seu imperatorie fidelitatis gratia, sed ex contentionis usu proprie inseruierit arrogantie. Accessit ad suspicionem libera sacerdotis auctoritas, que, totius duplicitatis exsors, a ueritatis tramite neque ad dexteram neque ad sinistram declinare nouerat; quique pro ueritate agendo cuiuscunque facilius incurrere non trepidauit offensam, quam tacita ueritate potentis gratie assentari uoluerit. Unde unum refero  quod paruitati nostre per diaconum eius, qui hoc idem ab ore ipsius didicerat, contigit innotuisse. In quo arbitrati sunt quidam imperatorem illi non minimum succensuisse, eo quod discutiendas episcoporum super ecclesiasticis ordinibus causas nequaquam illi, utpote laico, sed summo pontifici assignauerit.



CAP. XX. Quid in causa episcopi Rauennatis senserit  .

Quidam spectabilis genere Coloniensis canonicus, Wigerus nomine, archiepiscopatum Rauennatem ab ipso imperatore Heinrico acceperat: isque, antequam episcopus ordinaretur, biennio presbyter tantum, cum dalmatica et sandaliis missarum solemnia celebrauerat. Unde pro multis inconsulte ab  ipso ibidem gestis, et pro hac maxime quasi temeritate accusatus ad palatium euocatur, ab imperatore quod eiusmodi presumptionem admiserit grauiter insimulatur. Cumque id semper eius Ecclesie presbyteris ex sanctorum Patrum auctoritate licuisse respondisset, super his iudicium episcoporum exquiritur: respondentibus quibusdam ad uoluntatem imperatoris, quibusdam uero hesitantibus, uenitur ad Wazonem episcopum. Illo multum excusante, Italicum episcopum nequaquam a se Cisalpino debere iudicari, imperator iterum ut admonitus per obedientiam super hoc facto iudicii sententiam edicat uehementer insistit. Ita coactus, tandem quid super his sentiret aperuit - Summo, inquiens, pontifici obedientiam, uobis autem debemus  fidelitatem; uobis de secularibus, illi rationem reddere debemus de his que ad diuinum officium attinere uidentur; ideoque mea sententia, quidquid iste contra ecclesiasticum ordinem admiserit, id discutere pronuntio apostolici tantummodo interesse: si quid autem in secularibus que a uobis illi credita sunt negligenter siue infideliter gessit, procul dubio ad uestra refert exigere. Consentientibus huic sententie ceteris episcopis, nullius iudicio eo die episcopatum perdidisset, nisi ipse ultro imperatori redderet baculum cum annulo.



CAP. XXI. Qualiter a comitissa montis Castrorum tentatus fuerit.

 Duo preterea non abs re arbitror esse referenda, in quibus dissimiliter iustitia uiri Dei manifeste est probata. Nam in altero quidem, quasi pro imperatore fideliter acturus, contra Deum et religionem Christianam ut infideliter ageret est tentatus; in altero autem, licet aliquantum lesus ab ipso imperatore, seipsum tamen pro ipsius fidelitate libenter impendere presto esse est probatus. Quodam tempore Herimannus, montis qui dicitur Castrorum locus comes et marchio, pactum cum Balduino Flandrensi iureiurando firmauerat, cum uxor illius, magis ex muliebris instabilitate animi, quam iustarum partium ducta fauore , ut quasi maritum sic a periurio solueret, seipsam eiusdem mariti sui proditione polluere, Deique sacerdotis conscientiam huius sceleris consensui implicare est machinata; mandans illi per nuntium ut cum armatis ueniat, locum et tempus, ubi et quando maritum capiat ut imperatori tradat, denuntiat. Ille autem ultra quam credi potest huius nouitatem facinoris abhorrens: Nec fama, inquit, nec lectione compertum habemus, uxorem aliquando aut ex ueritate, aut ex simulatione maritum impune tradidisse: quod enim tam aperte abhorreret ab humana conditione, perniciosum est quoquomodo fingere. Ita nimirum uir Dei, specie uirtutis palliatam lynceis prudentie perspiciens  oculis nequitiam, uirus lethiferum quod per usitatum fraudis sue uasculum hostis humani generis propinare parabat, mellito affatim sapientie condimento ore constanter respuit. Nimirum pugilem suum Dominus hostes mutare, et per duros certaminum labores uirile pugnatoris robur spectatoribus exponere uoluit, dum multiformes antiqui illius serpentis facies tanto durius calcaneo eius insidiari permisit, quanto ipse impotentior hactenus caput damnabile huius bellatoris ex diuino auxilio pedibus subdiderat.



CAP. XXII. Quod sollicitatus sit per litteras imperatori resistere.

Alio itidem tempore cum fama esset offensum illi esse imperatorem, perlate sunt littere ad domnum  Wazonem episcopum, unde aut a quo transmisse parum est nobis cognitum, quibus inerant uerba ad sollicitandum persuasibilia, ut tria millia pugnatorum  in munitionibus urbium et oppidorum suorum recipiat, qui belligerando illatas sibi ab imperatore molestias facile uindicarent. Ille autem, uti iucunda nonnunquam seriis rebus solebat laxare diludia, inter colloquendum cum quibusdam necessariis suis huius rei mentionem habuit, sibique satis congrue facultatem belligerandi suppetere iucundissime aggarriendo ingeminabat. Cumque illi quilibet ex his quibuscum secretius confabulari solebat ex ausu familiaritatis suggessisset, canos eius ad id etatis a primis adolescentie annis sine querela perductos  nunquam ad hoc deuolui oportere, ut iam sub ipsum uite terminum talibus animum applicare debeat consiliis: »Nemo mihi, inquit, aliud quam quod suades animo esse credat; domino imperatori secundum scire et posse meum nemo me fidelem esse, quomodocunque ab eo tracter, diffidat. Cuius etiam si eo usque animi motus processissent ut dextrum eius iussu oculum amisissem, quidquid sinistro prouidere possem ad eius tamen honorem et fidelitatem reflectere non desisterem.« Que cum ita sint, sileat cum Iudeis Christo derogantibus improba Wazoni detrahentium lingua, mirenturque cum bonis neminem nostri temporis episcopum in  sancta religione uigilantius desudantem, neminem ducem, marchionem aut comitem pro imperii Romani fidelitate, pro patrie salute studiosius decertasse. Quis enim nisi ille cum Dei adiutorio coniurationem aduersus imperatorem factam prudenter dissipauit? Quis castella natura et arte munita strauit? Godefridum cum maxima militum factiosorum parte, hinc minis perterrendo, hinc donis inde promissis sollicitando, exarmauit?



CAP. XXIII. Quod regem Francorum, ne Aquasgrani inuaderet, per litteras absterruerit.

Sed ecce dum breuitati studens materie succumbere timui, multa dicenda preterii, ex quibus est unum quod multis arbitror esse incognitum, factum illud memorabile, quod, longe positus et facie  forsitan ignotus, regis Francorum animos iam peruasam animo Lotharingiam sibi usurpare deliberantis, more Pauli, per litteras mitigauit et pene ab ipso incepti impetu reuocauit. Quod, uel quomodo contigerit, retro seriem rerum repetentes disseramus. Rex noster Heinricus, nondum imperator, in Italiam profectus fuerat Romam accessurus, a summo pontifice benedictionem apostolicam cum imperii insignibus percepturus. Rarus apud nos miles et securus agricola, nullius interim metuentes incursionis, grata terebant otia; cum ecce antistiti nostro cum Maria sedenti ad pedes Domini, nec tamen Marthe sedulitatem deserenti, significantur ab occidentalis Francie partibus eiusdem gentis maximi motus, importune insistentium et regi suo suggerentium ut  Aquisgrani palatium, iuri suo, ut aiunt, olim appendicium, cum magnis armorum copiis inuadat; regem et principes nostros abesse, raros hic milites nil contra moliri posse, postremo nichil obstare quin possessa principali sede in partem regni sui cetera deinceps cedat Lotharingia. Pauet audito patrie periculo sancti Patris sollicitudo, cui quia per uim resistendi copia non fuit potentie hominis, tali temporis opportunitate abuti uolentis, ingenio et ratione obuiandum esse opus intellexit, quod et instanter agere omnino sollicitus fuit. Mittuntur ad regem, ut dictum est, efferatum animo, supplices ab eo littere, ueteres utrorumque regnorum et eorumdem rectorum commendantes amicitias; duo hec regna, si inuicem ut hactenus fuerint pacata, cunctis terrarum  nationibus timori fore, nichil preter Deum formidantia; proinde alterutris pacem necessariam esse, concordia crescere res minimas, discordia uero dilabi maximas. Ille acceptas et auditas primo negligere, despicere, regem nostrum arcessere perfidie, iniuriarum ceterorumque criminum que non attinet dicere: sed uelle sibi uindicare regnum et palatium ab antecessoribus hereditario sibi iure debitum. Diem insuper satis procaciter mandat, quo hec facere deliberauerit: cui econtrario noster Cicero inter alia talia rescriptitat: »Nouit, inquiens, uestre maiestatis excellentia, quam turpi pena secularis lex condemnet furti admissa; que si in potentes  cadere contigerit, licet apud homines alio nomine uideantur honestari, tamen in interni arbitrii conspectu eadem, imo in magnis eo magis exstant damnabilia, quo minori ut ea admitterent necessitate fuerant adducti. Pensate igitur, quese, quam sit Deo exsecrabile et indignum uestre regie liberalitati, longissime absentis comparis sedem et regnum uelle furari; et ab istiusmodi, queso, intentione animum reuocate que manifeste repugnat uestre dignitati. Quin potius si quid fortiter, si quid potenter contra nos animo uestro sedet actitandum, exspectetur reditus regis nostri, ut quod expediat tunc a uobis fiat decentius. Sed esto, sedes regni antecessoribus dolo circumuentis sublata tibi est iure hereditario repetenda: nunquid per interiecta  tot terrarum spatia solus es, aut sine multitudine iturus? minime; imo uero infinita militia, miseris parcere nescia, comitaberis, qui etiam te nolente et frustra prohibente mille hominum millia consumere habebunt incredibili uastitate. Unde certus esto, si manus a clade innocentium quam mente incepisti non continueris, tot homicidiorum reus in oculis Altissimi teneberis, quot hominum corpora uita carebunt si hoc perfeceris.« Qua sententia uiri Dei audita, tyrannica rabies confestim est sedata, et subito immutatus mente rex iubet episcoporum adesse cetum. Epistolam mandat uiri Dei coram se recitari: recitata hunc recte dici sacerdotem, hunc uerum protestatur esse episcopum, qui extraneus extraneo sibi pre cunctis ex debito  fidelibus sanum dedisset consilium. Nesciens forsitan iste imitatus est Theodosium imperatorem, qui publice arguentem se et excommunicantem omnibus id temporis episcopis ueridica beatum Ambrosium pretulit sententia. Cui exhibende amplius reuerentie ex ipsa sua contumelia occasionem inuenit regia dignitate sublimior nobilissima cordis humilitas. Ita certe facinus, ad quod multa satellitum millia rapinis inhiantium impellebant fluctuantem regis animum, Deo inspirante, dissuadere potuerunt longe positi unius hominis littere: que eousque pacis amorem in ipsius reformauerunt pectore, ut nil tale ultra concipiens animo imperatori mox ex Italia reuerso in reliquum dexteram cum sacramento dederit et receperit.



CAP. XXIu. Episcopus Catalaunensis eum per litteras consulit quid de hereticis censeat agendum.


Preterea apostolica sublimitas presulem nostrum crebra litterarum uisitatione est dignata, quas ille reuerentissime excipere solebat; humiliter, si qua forte per easdem interrogaretur, respondebat. Diuersi etiam pro diuersis consulendis egregium sapientie symmystam episcopi frequentabant per epistolas, quorum nullus utilia percunctatus super inquisitis prudenti responso est fraudatus: ex quibus Catalaunensium episcopus  pro periculo animarum sibi creditarum sanctitatem eius consulere aliquando necessarium habuit, quod huiusmodi esse  per litteras fatebatur. Aiebat enim in quadam parte diecesis sue quosdam rusticos esse, qui peruersum Manicheorum dogma sectantes, furtiua sibi frequentarent conuenticula, nescio que obscena et dictu turpia quadam sua solemnitate actitantes et per sacrilegam manuum impositionem dari Spiritum sanctum mentientes, quem ad astruendam errori suo fidem, non alias a Deo missum quam in heresiarcha suo Mani, quasi nichil aliud sit Manes nisi Spiritus sanctus, falsissime dogmatizarent, incidentes in illam blasphemiam quam iuxta ueritatis uocem et hic et in futuro impossibile est remitti. Hi tales, ut dicebat, cogebant quos possent in suam concedere turbam, nuptias abominantes, esum carnium non modo deuitantes, sed et quodcunque  animal occidere profanum dicentes; tutelam errori suo assumere presumentes sententiam Domini in ueteri lege occidere prohibentis. Si quos uero idiotas et infacundos huius erroris sectatoribus adiungi contingeret, statim eruditissimis etiam catholicis facundiores fieri asseuerabat, ita ut sincera sane sapientium eloquentia pene eorum loquacitate superari posse uideretur. Addidit etiam plus de quotidiana peruersione sese aliorum dolere quam de ipsorum perditione. Quid de talibus prestet agendum anxius presul certum sapientie consuluit secretarium, an terrene potestatis gladio in eos sit animaduertendum, necne; modico fermento, nisi exterminentur, totam massam posse corrumpi; cui antistes noster inter rescribens ait:



CAP. XXu. Responsio. Eius que super hoc sedeat sententia  .


»De quibus scripsistis, eorum quidem manifestus est error, antiquitus a sanctis Patribus uentilatus et luculentissimis eorum sententiis confutatus. Nam ut omittamus insanissimas, quibus de Spiritu sancto sibi mentiuntur, blasphemias, accipiat dilectio uestra, quantis se inopportunitatibus rerum sese ipsi implicare studeant, male intellecto Domini precepto quo in ueteri lege dicitur: Ne occidas; in quo, nisi solam hominis occisionem prohibitam esse intellexerint, simili modo esum eorum quibus se licite uesci existimant, qualia sunt frumentum, legumina et uinum, sibi uideant interdictum, que ut essent ex creditis terre seminibus  sua uiuendi specie coaluerunt, et nisi a uiriditatis sue uita interfecta humanis usibus seruire nequiuerunt. Pretermissis secularium scriptis, huius rei testis est Psalmista dicens: Et occidit in grandine uineas eorum; itemque Apostolus: Insipiens tu, quod seminas non uiuificatur, nisi prius moriatur. Ipsa quoque ueritas: Nisi, inquit, granum frumenti cadens in terram mortuum fuerit, ipsum solum manet. Restat igitur ut necessario fateantur uixisse que accidentibus ex causis constat posse mortificari. Eligant ergo quod uoluerint, aut more catholicorum  de solo homine scriptum esse credant: Non occides, et nobiscum mactandarum pecudum eopia licite utantur; aut si hanc sibi negari contenderint, nos quoque ex ipsa erroris sui sententia, panis, leguminum et ceterorum huiusmodi eis usum inficiabimur; quoniam ea nisi suo modo interficerentur, nullo modo humanis usibus aptarentur. Hec licet Christiana abhorreat religio, et cum Ariane hereseos damnet sacrilegio, tamen imitata Saluatorem suum, qui mitis et humilis corde non uenit clamare neque contendere, sed potius opprobria, sputa, alapas, postremo crucis mortem subire, iubetur interim tales quodammodo tolerare, quia, ut ait beatus Gregorius: Nequaquam innocentiam obtinuit Abel quem Cain malitia non  exercuit, nec uua nisi calcibus tusa in uini saporem liquatur. Ut autem in promptu sit quid de talibus uelit fieri misericors et miserator Dominus, qui peccantes non statim iudicat, sed ad penitentiam equanimiter exspectat, audiamus quid in Euangelio suo exponendo parabolam tritici et zizaniorum agri, discipulos, imo in illis nos dignatus est docere: Homo, inquiens, qui seminauit bonum semen in agro suo, est Filius hominis. Bonum semen, hi filii sunt regni; ager autem, hic mundus: Inimicus homo, qui superseminauit zizania, est diabolus. Zizania autem, hi filii sunt nequam; messis autem consummatio seculi est; messores uero angeli sunt. Quid autem per seruos primo apparentia zizania uellicare uolentes, nisi predicatorum  ordo signatur? Qui dum bonos a malis seorsum esse in Ecclesia desiderant, quasi de bona tritici segete zizania eradicare querunt. Sed sub magna discretionis censura paterfamilias ille prona eorum cercet studia: Nolite, inquiens, ne forte colligentes zizania eradicetis simul et triticum. Sinite utraque crescere usque ad messem; et in tempore messis dicam messoribus: Colligite primum zizania et alligate ea per fasciculos ad comburendum, triticum autem congregate in horreum meum. Quid his uerbis, nisi patientiam suam Dominus ostendit quam predicatores suos erga errantes proximos exhibere desiderat? Maxime cum hi qui hodie zizania sunt possibile sit cras conuerti et esse triticum. Ad horum profecto seruorum uos pertinere numerum,  ardens in pectore uestro pro animabus diabolica fraude deceptis spiritualis zeli feruor indicat, quo ne a malis boni corrumpantur, iudicii sarculo triticeam segetem zizaniis purgare queritis. Quod tamen ne a uobis immature, ne ante tempus fieri debeat, diuine potius est obediendum sententie; ne dum iustitiam in puniendis preuaricatoribus nos exercere putamus, ex impietate specie seueritatis uelata ei preiudicium faciamus, qui non uult mortem peccatorum nec letatur in perditione morientium, sed per patientiam et longanimitatem suam nouit peccatores ad penitentiam reducere. Cesset ergo iudicium  pulueris, audita sententia condemnatoris; nec eos queramus per secularis potentie gladium huic uite subtrahere, quibus uult idem Creator et Redemptor Deus, sicut nouit, parcere: ut resipiscant a diaboli laqueis quibus captiui tenentur ad ipsius uoluntatem. Sic, sic nimirum tales ultime illius patrisfamilias messi a nobis conuenit reseruari quidquid messores suos facere iubeat, sicut et de nobismetipsis cum timore et tremore oportet exspectari; quia horum quoslibet, quos mundi huius ager zizania habet, messis illa forsitan triticum inueniet; et quos in uia Domini aduersarios nunc habemus, possibile omnipotenti Deo est in illa celesti patria nobis etiam facere superiores. Certe legimus Saulum magis omnibus seuientem beati  Stephani protomartyris lapidatoribus interfuisse; et quem hic habuit persecutorem, utpote martyr apostolum, illic se gaudet habere priorem. Interim nichilominus meminisse debemus quod nos qui episcopi dicimur gladium in ordinatione, quod est secularis potentie, non accipimus: ideoque non ad mortificandum, sed potius ad uiuificandum auctore Deo inungimur. Est tamen aliud quod sollicite de predictis agendum est schismaticis, quod et uos nequaquam ignoratis, ut ipsi eisque communicantes catholica communione priuentur, ceterisque omnibus publice denuntientur ut, secundum propheticam admonitionem, exeant de medio eorum et immundissimam eorum sectam ne tetigerint; quoniam qui tetigerit picem inquinabitur  ab ea.« Hec tantopere uir Dei exemplo beati Martini studebat inculcare, ut precipitem Francigenarum rabiem cedes anhelare solitam a crudelitate quodammodo refrenaret. Audierat enim eos solo pallore notare hereticos, quasi quos pallere constaret, hereticos esse certum esset; sicque per errorem simulque furorem eorum, plerosque uere catholicorum fuisse aliquando interemptos.



CAP. XXuI. De hereticis nequaquam interficiendis  .

Cum hec ita se habeant, cumque tam aperte ratione euangelica sanctione subnixa nil eque rationabiliter ualeat contradici; uideant quibus uacat, quomodo irreprehensibiliter actum sit quod cum Goslarii quidam huiusmodi erroris sectatores essent deprehensi,  post multam superstitionis sue discussionem, iustamque pro pertinacia erroris excommunicationem, suspendio insuper sint addicti. Cuius discussionis ordinem cum diligenter sciscitaremur, non aliam condemnationis eorum causam cognoscere potuimus, quam quia cuilibet episcoporum iubenti ut pullum occiderent inobedientes exstiterant. uere, fatebor enim, nec silebo, Wazonem nostrum, si hec tempora contigisset, huic sententie assensum nequaquam prebiturum, exemplo beati Martini, qui ut intercederet pro Priscillianistis, maximi imperatoris turpiter adulantium sacerdotum consilio deprauati edicto  damnatis, maluit excellentissime uirtutis sue detrimentum incurrere quam eripiendis etiam hereticis non consulere. Hec dicimus, non quia errorem hereticorum tutari uelimus; sed quia hoc in diuinis legibus nusquam sancitum non approbare monstremus.



CAP. XXuII. De apostolico eligendo quid sibi uideatur imperatori respondet.

Inter hec ad mentem redit quod cum papa Clemens ex episcopo Bauenbergensi in apostolica sede sublimatus de hac uita discessisset, imperator de subrogando in locum illius alio consilium eius querere animum induxit. Ille autem, ut erat in omnibus, et in talibus maxime scrutator studiosissimus, uigilanter cum aliis cum quibus laboris huius partes expenderat, hinc gesta pontificum Romanorum, hinc  eorumdem decreta, hinc authenticos canones, capitulare recensere sollicitus fuit. In quibus diligenter reuolutis nichil aliud quam summum pontificem, cuiuscunque uite fuerit, summo honore haberi, eum a nemine unquam iudicari oportere, imo nullius inferioris gradus accusationem aduersus superiorem recipi debere inuenire potuit; et quoniam condictum erat hanc electionem apostolici pontificis in Natale Dominico futuram, audacissimus pure ueritatis assertor responsalem suum illo transmisit, et ingrato imperatori inter alia confidenter deferri iussit mandamina que fuere huiusmodi  : »Recogitet, inquit, serenitas uestra ne forte summi pontificis sedes depositi a quibus non oportuit ipsi diuinitus sit reseruata; cum is  quem uice eius ordinari iussistis, defunctus cessisse uideatur eidem adhuc superstiti. Quocirca, quandoquidem nostram super his flagitare placuit sententiam, desinat sublimitas uestra aliquem in eius locum qui superstes est uelle substituere; quia nec diuinas nec humanas leges certum est concedere hoc, astipulantibus ubique sanctorum Patrum tam dictis quam scriptis, summum pontificem a nemine nisi a solo Deo diiudicari debere. Testor Dominum, et quod ego indignus sacerdos uobis iuraui sacramentum, super hoc negotio nichil hac sententia uerius, nichil prestantius a me excogitari uel inueniri posse.« Aduentante autem memorato responsali antistitis nostri ad curtem  regiam, Poppo [qui] et Bruno Brixionensis episcopus in summum pontificium iam pridem electus fuerat, qui postea a Romanis Damasus est appellatus: incertus ille quid faceret, nam res transacta erat, cuius transferende causa mandata ad imperatorem susceperat; accessit tamen, et alia, quam facete, ut nouerat, imperatori prefert mandamina. Postque omnia: »Adhuc, inquit, unum superest quod domnus mandat episcopus, quod quia res est exacta, uobis exponere non est in causa.« Quo ille audito, ut est curiosus audire multa, et sententias diuersorum colligere, a legato multum excusante rem propensius insistit extorquere. Responsalis autem ex  industria moras redimere, et quasi inde diuerticula querere; et tacite quodammodo hominem potentem prius ambire nitebatur ut, sicut bene nouerat, rerum anticipatione, si qua subinde in corde oriri posset, frangeret iracundiam. Quid plura? Spondet rex quidquid id foret se nequaquam succensurum, omnem proinde offensam aduersus quantumlibet aspera mandantem remissurum. Postremo, si quod periculum gratie mittentis episcopi fore illi contigerit, eo quod reticenda prodiderit, sese omnimo lis obuiaturum. Tandem securus nuntius que iussus fuerat exsequitur mandamina, que quantum uera, homini uoluntatem iuxta potentiam suam metiri affectanti, fere tantum essent odiosa, si prelibate pactionis preoccupatio non obstitisset.



CAP. XXuIII. Insimulatus ab imperatore quid fecerit, quidue responderit.


Alio quodam tempore dum edictum fuisset ut gens Fresonum, que duce Theoderico imperatori repugnabat, nauali undique bello peteretur, ille, uti erat paterno affectu, timens militie nullum e nauibus preliandi usum assecute, simul ne paratas sibi ab hostibus incideret insidias, presertim cum ad condictum congregandi exercitus locum per ducenta, aut eo amplius milliaria triduo  eundo accepisset mandatum, concurrentibus tot rationabilium causarum difficultatibus ne quoquam discederet, neu fideles Ecclesie frustra uexaret, consilium habuit. Itur ergo in Fresoniam et reditur ab exercitu naualibus armis instructo, cum non multo post colloquium  habetur; ad quod pontifex noster accersitus, transgressionis imperatorii edicti aliorumque aut negligenter aut infideliter gestorum grauiter arcessitur, accusantibus iniuste ipsis qui eiusdem sepenumero magnifice usi fuerant beneficiis. Cumque ad singula que obiiciebantur rationabiliter sese purgare paratus esset, si excusandi copia daretur, succlamante hinc regie partis adulatorum fremitu, hinc episcoporum consilia exhibentium adhortante cetu, soli in tanto turbine deprehenso, diutius reniti imperatoris uoluntati nequaquam constantia fuit. Tandemque, quia potentis animi indignatio non aliter uisa est posse leniri, ad pedes eius inuitus acquieuit incuruari, atque pro culpis redimendis que non erant trecentas argenti libras coactus est reuadiare. Quod quidem  omni reliquo uite tempore eum penituit fecisse; et licet imperator postea placatus omnia illi cum gratia donauerit, semper tamen dolendo, identidem in se redarguebat cur talis culpe suspicionem constantissime etiam usque ad sanguinem non remouerit. Sed licet episcoporum consiliis obtemperans in hac parte quodammodo succubuisse uideretur, tamen sacerdotali auctoritate ipso die et in eodem conuentu curialium dictus est hoc modo contra imperatorem usus fuisse. Namque dum in tanta tamque diutina disceptatione illi tam podagre morbo quam senio grauato nulla ad sedendum copia fuisset, quiescente  uix demum insano fragore obstrepentium: »uel nunc tamen, inquit, maiestas uestra mihi decrepito et imbecilli sessum dignetur concedere: nam etsi Wazo, rugis confectus et senio, indignus est honorari, tamen sacerdotem et sacro chrismate inunctum dedecet inter populares tam inhoneste fatigari.« Imperator autem, utpote qui eiusmodi homo esset, qui sibi super episcopos potestatem nimis carnaliter, ne dicam ambitiose, quereret usurpare: »Ego uero, inquit, similiter sacro oleo, data mihi pre ceteris imperandi potestate, sum perunctus.« Quem econtra antistes ueritatis zelo iustitieque feruore uehementer accensus talibus breuiter instruendum esse censuit: »Alia, inquiens, est et longe a sacerdotali differens uestra hec quam asseritis unctio; quia  per eam uos ad mortificandum, nos auctore Deo ad uiuificandum ornati sumus: unde quantum uita morte prestantior, tantum nostra uestra unctione sine dubio est excellentior.« Talibus fluctuantis mundi iactatus procellis, peritus nauta nauim suam odoris uirtutum pomis refertam ad innocentis uite et conscientie bone reflexit portum; et fortis in aduersis humilisque in prosperis sicut mundi lenociniis nequiuit frangi, sic nec terroribus ualuit concuti, dicens cum Psalmista: Dominus mihi adiutor est, non timebo quid faciat mihi homo.



CAPUT. XXIX. Quos et quales prebendarios constituerit.

Redit igitur calcato mundi turbine ad tui ouilis, beata Dei Genitrix, et martyris Lamberti caulas,  omnibus palatiis regum gratiores; et pastor bonus ad eterna pascua oues Dominicas agere contendebat, atque in huius interim uite uia multis difficultatum asperitatibus consita, tota animi intentione in eis quod confractum fuerat, alligabat, et quod infirmum consolidabat, et quod firmum et forte custodiebat, iudicans se non sibi, sed illis totum esse et uiuere. uidimus uiginti quinque prebendas ab eo in uno die datas, quarum quindecim deseruitores canonicos in ecclesia uictoriosissime Crucis, decem in Bartholomei apostoli ecclesia ex bonis maiori ex parte a sese acquisitis constituit,  nichil ab eis querens nisi probos mores et utilitatem diuine seruitutis; simul cum interminatione anathematis edicens ne quis prepositus, uel decanus preter hec alterius  emolumentum lucri exigere auderet. Preterea si quando aliquis in locum fratris defuncti quereret substitui, quia nobiscum res stabiliendorum stipendiorum respicit ad episcopum, offerebantur sepe ab illis qui parentes aut filios canonicos fieri querebant, aut fertilium agrorum fundi, aut multa numerate pecunie summa. Quibus clementissimus Pater ait: »Nolite; Ecclesie cui hec offerre nitimini, fundi et pecuniarum est abunde; fratres illi potius querimus utiles et morigeratos; cuius qui se seruitio in perpetuo dederit, necesse non habemus quod est uilius, temporale scilicet, ab eo expetere.  Quid enim? Nunquid dare aliquis ualeat seipso carius? Iniurii ergo mea sententia erimus, si ab eo qui seipsum dat, quod sibi est prestantius, importune abiectiora queramus. Liceat tamen prius experiri si quibus studiis eorum exercitata fuerint negotia: que si, ut expedit, ualere constiterit, que petuntur gratuito dare parati sumus. Et ne difficultatem rei interposuisse uideamur, litteras qui ad nos accedere desiderant afferant. Hoc tantum ab eis munus ut sit materia examinationis exposcimus.« Hec fidelis promissor diuerse etatis, et ingenuis, et ex familia Ecclesie progenitis exhibebat, nonnullis insuper additis preter stipendia beneficiis; cum ne puerorum quidem minus intelligibilem etatem, quos uideret indolis esse, et pro captu suo sciolos ab  hac largitatis sue ianua excluserit. Talibus pietatis sue beneficiis ad amorem studii multorum animi accenduntur, et nonnullos qui mobilitati animum dedissent uidimus ad studia conuersos, obque improbitatem laboris cum perfectionis gratia a tanto largitore canonicam Ecclesie stipem assecutos



CAP. XXX. De impendiis ab eo ad edificia datis, et uite eius perfectione.

Iam uero si cui ex clero aut etiam ex laicis edificia struere animus esset, hilaris dator largissimam grauemque ere porrigendo manum ad id laboris sese uolebat admitti cooperatorem. Quod ego bonum eius multis ante et post impensum indigno mihi et non merenti, cum benignissime tum largissime exhibitum in simili opere sum  expertus, accipiens a tam munifico largitore munus octo librarum cum aliis multis ad hec necessariis; cum non multo post nil speranti, quippe qui minimum promeruissem, mediocritati mee congruum satis insuper adiecit beneficium. Parum est quod dico, maiora memorabo. Miserum me, uix fateri audeo, cum me indignissimum et confusione plenum dulcissimo illo suo excellentis scientie et elegantis ingenii sale condito dignaretur alloquio, nonnunquam psalmodie et orationis non repellebar secreto; licet sepius quanto solitarie, tanto deuote nocte et mane soli Deo in orationibus uacare solitus esset. Preterea certis in hebdomada feriis, uel certe ieiuniorum tempore ex consuetudine solemni nulla unquam hiemis tempestate retardatus, patrocinia  pedes nudus sanctorum circuibat; cum inter eundum semper eleemosyna eius in manu secum deambulantis desudaret, donec occurreret cui ea etiam nescienti tanquam Christo committeretur. Refectionis uero hora quecunque parata erant pulmenta, ac si epulaturo, nullis reseruatis qui uel a se, uel a simul discumbentibus eo die comedi poterant, uel exquisitissimis cibis, omnia pauperum alimentis insumebantur. Sicque manus eleemosynarum cum ieiunii uotiua castigatione caritatis igne concremata ad celos orationum leuabat aromata. Quotidianam sane conuersationem suam perseuerantia et temperamento iugis abstinentie, potentia uigiliarum  ac ceterorum pro Christo laborum irreprehensibilem coram Deo et hominibus exhibere studebat; nullum nec sibi, nec aliis familiaribus secreta presentie sue frequentantibus uacuum ab opere Dei tempus esse patiens, quo non aut psalleret, oraret, aut legeret, aut de aliqua utilitate conferret, aut certe de sacre Scripture questionibus disputaret: in quibus dissoluendis quam alacer, quam efficax, quam promptus erat et facilis! Postremo in omni confabulatione eius, si quando etiam a serie esset rei rigore laxata, quantam dignitatem, quantamque iucunditatem inesse liquido erat respicere! qui uix raro aut nunquam cibo, uel somno, nisi quantum nature necessitas cogeret, indulserit. Sed quis omnia dicta eius, uel facta memoratu digna, uel eruditissimus  stylo comprehenderet? Adeo meritis eius omnia minorata sunt, que de tanto uiro elinguis paruitas nostra uix sufficit explicare. Sed et alia que dici possent de uita pontificis nostri insignia; que si enumerare uelimus per singula, non iam breuiarium, ut polliciti sumus, sed proposito maiorem codicis incurrimus quantitatem; ac si qui stagnantis lacus parua lintre nimium securus pergit sulcare, dum nescit, uicinis equoris metuendis absorbetur estibus, et a mediis periculis post dorsum respiciens, sero reminiscitur magna paruis tentare adminiculis quante fuerit temeritatis. Sed prestat interim, dum res in tranquillitate sunt, ad littoris sinus clauo fragilem lembum reflectere, ne si quod uires excedat tentauerimus, non tam cursum agere, sed fluctibus  miserabiliter obrui uideamur.



CAP. XXXI. De imminente corporis eius dissolutione.

[Pretermissis  igitur, ut dictum est, pluribus tam dictis quam factis eiusdem uenerabilis uiri admodum memoratu dignis, termino charte finem uite eius explicare studeamus, qua morte homo hic Dei terrena linquens, celestia penetrans, feliciter exiuit; et gregem Domini insolabili merore confectum suauissima sui presentia egregius pastor desolauit. Quem quidem omnipotentem Deum ab eo precibus exoratum esse, nemo qui uitam eius nouit ambigat, cum hoc et frequentes in oratione testarentur lacryme, et ipse communi nonnunquam sermone cum his qui sibi familiarius adherebant, annos suos ac si dierum malitie plenos sit causatus,  etiam tempus esse quo infelicem exueret hominem sit protestatus]. Sextum ab ordinatione sua in regimine episcopatus agebat annum, et, ut dictum est, fidelis summi patrisfamilias dispensator sua quibusque reddebat, seruata diligentissime in omnibus disciplina; cum superueniente apostolorum Petri et Pauli solemnitate, iucundus ipsorum interfuit uigiliis, missisque priori et postera die solemniter celebratis in singulorum ecclesiis, in illorum seruitio religionis finem accipiens, per quos beata mater Ecclesia religionis sumpsit exordium, ad mensam rediens inter prandendum primo tremore, deinde graui tactus est calore. Quo ceteris sensim artubus  subrepente, licet ante remota non surgeret fercula, toto corpore tanto confectus est dolore ut preter solitum proxime noctis abesset uigiliis. Sed iterum resumptis uiribus, sicut semper, ut credo, ultra omnes mortales infirmitati corporee solebat reluctari, sequentis diei, hoc est Sabbati, uigiliis et matutinis adfuit; nec ex eo amplius choro et dilecto fratrum conuentui interesse ualens, nichilominus intra domus sue penetralia inuictissimum psalmodie et lectionis nota dulcedine reficiebat spiritum, quem corpusculo febribus fatiscenti potentissime imperitantem ad optatum diu premuniebat exitum: nichil aliud nisi defectum sentire se in toto corpore protestatus. Ita ingrauescente amplius morbo, spiritu tamen, ut diximus, totus robustus et integer, a Sabbato ad  quartum productus est feriam in qua apostolorum celebrantur octaue. Cuius diei summo mane iubet accersiri presbyterum qui erga ecclesiastica peruigili cura solebat excubare; cui cum sese ab inuicem separandos esse prediceret, eam quam infirmis beatus Iacobus apostolus iubet fieri unctionem se libenter uelle accipere adiecit; ea que huic operi forent necessaria mandat parari; abbates et presbyteros cum nonnullis ordine inferioribus clericis in capellam que cubiculo contigua est iubet recipi, ut his coram de rebus Ecclesie disponeret, confessionem suam Deo illis testibus offerret, ipsisque orantibus et psallentibus, sacram unctionem susciperet. Ipse cum duobus tantum huius secreti arbitris, memorato uidelicet presbytero et subdiacono, item eius camerario,  remota omni uoluptate carnis, quippe que ad mortem usque esset afflicta, in solam spem beate resurrectionis lauat corpus multis retro annis lauacro incognitum, cupitque fortissimus contemptor sui, addita insuper infirmitati pena, nunc circa se fieri quod in sanitate deuitare studuerat ne noxie seruiret uoluptati. Lotus uero albisque uestibus indutus, exspectantibus in predicto oratorio a nemine sustentatus sese infert fratribus; sedili locatur, cui insidens psalmodie uel lectioni uacare consueuerat: missam audit, sacrosancto Domini corporis uiatico felicem animam premunit iamdudum pulsanti Domino aperire paratam. Interim res Ecclesie per fideimanus disponuntur, quarum partem unam successori  suo, alteram pauperibus et Deo seruientibus fidelis testator delegauit; nulli cognato uel amico egregius Pater, ceteros omnes in Christo equaliter diligens, dereliquit.  Cumque reuerenter a prioribus nostris admoneretur ut parentibus de his que Deus sibi donasset largiretur, idque nusquam a sacra auctoritate uetitum esse suggessissent: »Parentes meos, inquit, quos superstites relinquo, illi commendo cui me quoque non fundos, non seruos, non pecuniam ex hereditate habentem antecessores nostri reliquere; quos utrum degere priuatos necne, idem Deus et Dominus noster uoluerit, ipsius melius permittimus misericordie.« Preterea si quid seuerius dictante ratione in quoslibet ab ipso incolumi iudicatum  fuerat, nullo mortis metu mutare, imo inconuulsum esse post obitum suum uolebat, et inflexibilem propositi rigiditatem fortiter usque ad mortem retinuit; conscius utique sibi, quia bona animi intentione omnia fecerat, nichil de his iusto Iudici ad quem festinabat displicere, ipso hoc in Euangelio suo attestante: Si oculus, inquit, tuus simplex fuerit, totum corpus tuum lucidum erit; si autem nequam fuerit, etiam corpus tuum tenebrosum erit: oculi nomine intentionem; corporis, sequentes significans actiones; qui sicut oculo incedentis reguntur uestigia, sic nimirum preuia intentione, si bona est in bonum, si mala est in malum, qualiacunque agentis sequuntur opera.



CAP. XXXII. De confessione eius et unctione.

 Dispositis igitur prudenter omnibus, abbas Olbertus ab ipsis pueritie annis ceuus et collega nec non consecretalis illi diuine legis meditator, ad agenda circa eum hec Christiane religionis ministeria ueste sacerdotali induitur, cupiens et ipse eunti ad Christum sese addere comitem, quem in uia Dei unanimi dilectione habuit consortem. At ubi psallendo et orando eo uentum est, ubi oleum imponi infirmo precipit ordo, totus mente et spiritu uiuidus, licet carne premortuus, quantulo adnisu ualuit e lectulo surrexit, coram altari genua fixit, et ut scriptum est: Iustus in primis accusator est sui, se peccatorem esse, sese non taliter uixisse uti deceret episcopum et uerum Christianum est confessus. Cumque et de aliis satis et diu sese coram  Deo accusaret admissis, sine quibus irreprehensibilis sanctorum uita, aut uix, aut nullo modo transigi potest; suggeritur ab abbate memorato ausu illius sancte sue familiaritatis, si quid aliquando in imperatorem siue uerbis uel etiam occultis cogitationibus deliquisset, Deo confiteri non tardaret, ut securus ab omni insidiatoris accusatione cordium scrutatori Deo intrepide mereretur presentari. Ad hec ille confidenter: »Non reprehendit me, inquit, conscientia mea in omni uita mea me in aliquo contra imperatorem deliquisse; quinimo semper honorem eius cupiui et cupio, isque ut in dies cum Dei adiutorio augmentaretur quantum nostra intererat elaborauimus. Ceterum quod  nos libentissime honestati eius deseruientes, ipsius gratie minus accepti fuimus, aliis profecto peccatis imputamus. uerum hoc maxime penitentia dignum me egisse ipse reprehendo, quod immunis ab omnibus in ipsum infideliter gestis, quasi reus coram omnibus ad pedes eius sim prouolutus, et huiusmodi humiliatione suspicionem talis culpe, que Deo teste nulla est, multitudini de me ingesserim, sicque nomen episcopi nota falsi criminis infecerim. Sed heu! pudet ac penitet; succlamantibus cunctis, etiam religiosis uiris, uti in me grauiter commoto satisfacerem, solus diutius reluctari non potui, et uictus, fateor, turpiter cessi. Unde quia inuicte persistendo  falso imputati criminis suspicionem non remoui, plango et uehementer doleo.« His dictis, si qua contra eos qui presentes essent fratres deliquisset, sibi donari petiit. Contra assistentis cleri deuotio a Domino Deo pontifici suo ueniam petiit, ipsamque quantum sua intererat ex se libentissime non sine multis lacrymis impendit, idemque sibi ab ipso fieri suppliciter implorat. Quo facto solemniter cum psalmis et orationibus ad id officii pertinentibus ab abbate quem supra memorauimus, per sacram olei unctionem in uiam pacis et beate quietis dirigitur.



CAP. XXXIII. Quod abbas Olbertus ne septem dies post eum faceret exorauit.

 Singulis deinde in sua redeuntibus, uir Dei sic manet in lecto decubans, nichil sese nisi defectum pati asserens, exspectatque ita ut nunquam in sanitate hilarior, exoptatam diu horam qua uocantem migret ad Dominum. Testatique sunt presbyteri et capellani qui ei excubantes pro exspectatione gloriosi exitus assistebant, psalmodiam et orationes ipsis quibus incolumis solebat horis a premortuo illius ore palpitante lingua sepius iterari. Nimirum quanto usu uiuens et incolumis imperitanti seruire consueuerat spiritui, caro iam moriens approbabat. Quarta feria, scilicet apostolicarum octauarum dies transierat; quinta deinde feria superfuerat: et cum iam uicina exitus, ut putabatur, hora a concurrentibus deuotissime ad eum senioribus exspectaretur,  atque obnixe ut a lecto se sineret deponi, ut morientibus solet fieri Christianis, efflagitaretur: »Nolite, inquit, hodie frustra fatigari, sed cras discessuro mihi in Dei nomine occurrite.« Quam eius uocem quotquot adfuerunt, audiere; sed et abbas memoratus qui pridie eum unxerat, hoc prenuntiate ab eo mortis indictum pio excipit gemitu: »Si discedis, inquit, Omnipotentis misericordia non sinat me septem dies super te in hoc mundo facere.« Que uerba petitionis, ut probauit rei exitus, ad aures pii auditoris ascendisse credimus: nam statim ad monasterium beati Iacobi regressus, ubi ipse preter alium quem gerebat Gemblacensis cenobii gregem, multorum Pater exstitit monachorum; subrepente totis artubus molestia, sentit optabilem sibi  cum pontifice, eodemque unanimo fratre dissolutionem corporis imminere; fastidiens iam confragosa huius uite dispendia, que ulterius sibi sine tanti conuiatoris solatio restarent calcanda; Christi potius manifesta contemplatione cum illo cupiens satiari, quicum uisionis eius dulcedinem nondum re, sed spe cognitam inter conferendum de notis sacre Scripture mysteriis suspirare solebat. Alter nobiscum corona clericorum, alter decus monachorum. Alter licet inter fluctuantis seculi procellas practice uite actus propensius regendos suscepit, diuina tamen contemplatione suspendi et uitaliter exterioribus mortificari: alter uero tum professione, tum animi intentione mortuus seculo, et duplicem duorum ouilium gregem  pascebat Domino, et benignissima tam ecclesiasticarum facultatum quam consiliorum largitione prudenter dispensata, exterioribus nequaquam deerat solatio. Ambo diuina et humana sapientia imbuti, ambo robustissime in templo Dei columne. Uterque in utroque Deo seruientium ordine regine dextra diuinam sponsi maiestatem astanti auro uestem texere, ipsamque iucundissima uarietatum distinctione gnari circumdare, idque studiose quoad uiuerent decertantes actitare. Sub tantis tuta custodibus, tantisque communita propugnatoribus intra honestissima bonarum artium quiescebat otia, nec clandestinas latronum insidias, nec aperte impugnantium formidans incursus, tunc quidem felix Legia, sed nunc amissa hac felicitate multo infelicior.

 Sexta igitur feria illucescente, octauo scilicet Idus Iulii, beatam pastor noster, ut predixerat, Creatori reddidit animam. Postque illum septimo die, sicut a Deo poposcerat, memorati abbatis anima uoti compos episcopum est secuta, ut constaret euidenter hoc mystico dierum numero ob equalis uite meritum in unam eterne beatitudinis requiem hos tantos patres a mundi huius uoragine esse receptos. Migrant igitur, migrant ad Dominum factorem suum felices iustorum anime, multiplicibus pietatis studiis exercitate: uiui utique lapides ad celestis Ierusalem edificium colliguntur et, malitia remanentium exigente, hi qui tenero gregi multo adhuc tempore poterant prodesse, heu! nimis festine  subtrahuntur.



CAP. XXXIu. Quod Legia tanto pastore orbatur.

Relinquit itaque ex matre filiam filio beatam, ac postmodum eodem patre multo beatiorem, miseram pastor bonus cum pupillis suis Legiam. Que etiamsi lapides possent lacrymas fundere, irrecuperabile ablati Wazonis damnum nequaquam sufficienter ualeret plangere; quippe cui post Deum hoc noscitur debere ut singularis nominis prerogatiua inter maiores circumquaque urbes sola uocaretur fons sapientie. Que autem regio tam abstrusa in terris, quam, peruolitante fama, Wazonis Legie nomen non penetrauerit? Parum est quod trifida te celsam tanto patre nouit Gallia. Te Alpina gerens corpora  nequaquam ignorat Germania. Experimentum acceperunt glorie tue Pannonii, et nichilominus Hiberi. Nec latet extremo diffusos orbe Britannos, Aquitanos cum Aruernis, tanti rectoris auctoritate quam alte caput extuleris. Tibi cedunt prepontificis uirtute circumcirca urbes nobilissime; sed nec olim Roma potens indignum ducit se tua superari gloria, que moderno tempore, ex orthodoxis neminem huic tuo parem habuit superstitem. At nunc heu! tanto pastore uiduata stas magni nominis umbra, et adhuc prioris fame tenore multos studii amatores ad opinatum discipline inuitas gymnasium, sperantes se cum liberali studio uictus et uestitus solatio gratuito sustentari.  Ea enim spe patrie finibus se excitos autumant, credentes illis referentibus qui talia presentes apud nos experti forent: qui plerumque litterarum exercitio non frustra expetito, cum solus Wazo omnes recipere solitus esset et omnia suppeditare, quod fateri rubor est et negare fallacia, nullus eorum ab omnibus nobis huius loci indigentis sustentatur. Adeo pietatis opera que unus indeficienter agebat, omnes simul exercere, etsi uolumus, non possumus.



CAP. XXXu. Apostrophia ad Legiam.

Age ergo nunc, o dulcis Legia, si qua est tibi cordi pietas in Deum aut honestatis amor ad seculum, ardentissime queso, saltem antique religionis uestigia amplecti contendito; quia etsi orbata  es Patribus, pro ipsis tamen nati sunt tibi filii, quos omnipotens Deus, licet adhuc teneros et rudes, exemplo bonorum Patrum ad sancte religionis culmen potens est informare. Tibi enim, Domine, derelicti sunt pauperes, pupillis tu eris adiutor. Sed est quod inter hec, o dulcis nutricula, in cuius  gremio ego inter uere philosophie tirones solus inutilis uernula coalui, paucis es admonenda ne dona Domini tui, si qua tibi sunt, meritis tuis arrogare incipias; sed potius temet estimatione infirmitatis tue omnium Ecclesiarum pedibus substernas, et maxime matris tue sancte et uenerabilis Colonie quam Dominus post urbem Romam, tum infinito diuersi generis sanctorum numero, tum iucundissime distincta sancte religionis corona dignatus est insignire. Hanc tu uenerare ceu dominam, ut te non dedignetur agnoscere filiam; quatenus te pro humilitate, illam pro caritatis remuneratione ethereus ille clauiger preuius ambarum dux et patronus, cum utrarumque ouibus ad gaudia Domini sui intromittat, et ad uidendum Deum deorum  in Sion, in celestis Ierusalem sedibus componat, prestante ipso Deo uiuo et uero, qui unus in trinitate et trinus in unitate, solus habet immortalitatem, et lucem habitat inaccessibilem. Cui regi seculorum immortali, inuisibili, soli Deo honor, laus et gloria in secula seculorum. Amen.





uASONIS EPISTOLAE.



EPISTOLA PRIMA. AD IOANNEM PRAEPOSITUM LEODIENSEM.


Hanc habes supra, cap. 3 uite.



EPISTOLA II. AD HENRICUM I FRANCORUM REGEM.

Exstat eiusdem uite cap. 23.



EPISTOLA III. AD ROGERIUM II CATALAUNENSEM EPISCOPUM.


Est caput 25 integrum.



EPISTOLA Iu. AD HENRICUM IMPERATOREM, COGNOMENTO NIGRUM.


Fragmentum.

Interseritur capiti 27.





CHARTA uASONIS PRO LEODIENSI ECCLESIA COLLEGIATA S. BARTHOLOMAEI.  Addit decem prebendas ad numerum uiginti canonicorum, eisque assignat amplos redditus.
[Martene Ampliss. Collect., tom. I, pag. 411.]

 In nomine sancte et indiuidue Trinitatis. Notum sit omnibus, quod comes Lambertus de Louanio, pro culpis suis excommunicatus, dedit mihi Wazoni indigno presuli pro absolutione sua quinque mansos fiscales apud uillers in Hasbania, quatuor seruiles, et quintum indominicatum, liber scilicet homo liberum malis consuetudinibus allodium, aquis, siluis, pratis, pascuis decoratum et consitum. Dedit etiam mihi in eodem loco comitatum cum procinctu totius uille et appendiciorum eius, in agris et uariscapiis, in propriis et alienis allodiis. Dedit  etiam eiusdem uille matrem ecclesiam, cum optima corte et certis decime sue dominiis. Ego uero predecessorum meorum Baldrici scilicet, Wolbodonis et Raynardi, qui pauperem ecclesiam S. Bartholomei suis auxerunt acquisitionibus, secutus uestigia, tradidi ibidem allodium cum ecclesia et ipso comitatu, per manus Gozelonis comitis, qui erat aduocatus altaris, quem etiam ibi pro anime sue redemptione aduocatum constitui, interdicens sub anathemate ut in procinctualibus tantummodo placitis tertio recepto denario, nullatenus ultra locum  ipsum uel ecclesiam hospitiis uel exactionibus presumeret grauare. Dedi etiam ibi quidquid habebam apud Herlans et Tauers, apud Haimetines, et ecclesiam de Marcha, et quidquid tenebam apud Francons-curtem et apud Formale et Roteleirs, ad supplendam prebendam X clericorum, quos adiunxi ad numerum XX canonicorum, quos ibi inueni. Huius rei testes sunt Lanzo prepositus de S. Lamberto, Rotbertus archidiaconus, Goisbertus, Ioannes prebendarii, Rotgerus, Asculphus, Theodericus, Bauo, Onulfus. De clericis S. Bartholomei, Erpo prepositus,  Ailulfus decanus, Bernardus, Gozechinus, cum aliis pluribus. De liberis hominibus comes Gozelo qui et aduocatus, comes A. de Namurco, comites de Los Emmo et Otto. De familia ecclesie Mainerus, Warneus, Fastradus, Adelinus, Lambertus, Wolbertus, Godefridus.

Actum est hoc anno incarnationis Dominice 1046, indict. XIu, regnante Henrico imperatore, Gozelone duce, me Wazone pontifice, aduocato loci Gozelino, Erpone preposito, Ailulfo decano.




ANNO DOMINI MXLuIII.
ODORANNUS MONACHUS S. PETRI uIuI.





NOTITIA HISTORICA IN ODORANNUM.


 Odoranne, que Baronius  fait fleurir dès 986, ne naquit que l'année précédente . Il était encore ieune lorsqu'il embrassa la profession monastique à Saint-Pierre le uif, à Sens. Il y trouua tous les secours nécessaires pour une bonne éducation. L'archeuéque Séguin, ayant rétabli ce monastère quelques années auant sa mort, qui arriua en 999, y auait mis pour abbé Rainard, personnage d'un grand mérite. Celuici trauailla auec succès à y faire reuiure une exacte discipline, y forma une bibliothèque, y renouuela les bonnes études, et prit lui-même soin d'y enseigner les lettres.

C'est sous cet habile maître qu'Odoranne les étudia, en la compagnie d'autres disciples de grande  espérance, dont le plus connu était Thierri, neueu de l'abbé Rainard, et depuis éuèque d Orléans . Odoranne, à la faueur de la pénétration de son esprit et de son application au trauail, y fit tous les progrès que son siècle pouuait permettre. Il acquit aussi la connaissance des beaux-arts, surtout de l'orféurerie et des mécaniques. Tout cela concourut à en faire un homme célèbre et utile à son monastère, auquel il procura de grands auantages. Il y fit un Christ attaché à la croix, et un puits, qui passaient pour des ouurages dignes d'ètre connus de la postérité .

Cette sorte d'obiets ne faisait que la moindre occupation  d'Odoranne. Sa principale application était l'étude des grandes uérités de la religion . Il éprouua néanmoins ce qui arriue quelquefois à des solitaires qui aiment la retraite et mènent une uie sérieuse et saintement occupée, en la compagnie de personnes d'un génie tout opposé. Odoranne trouua des faux frères de ce caractère à Saint-Pierre le uif. Sa conduite leur deuint odieuse, parce qu'elle était une censure uiuante de la leur. En conséquence il fut haï, iniurié, calomnié, traité d'hérétique anthropomorphite . On poussa les choses iusqu'au point que, malgré ses iustes défenses, il se uit en danger de perdre la uie. Il ne l'éuita qu'en cédant à la uiolence, et prit le parti de se retirer à Saint-Denis près de Paris. Ceci se passait en 1622 et 1023: et quelque temps après il retourna à son premier monastère, où il fut reçu  auec de grands honneurs.

Son habileté dans les beaux-arts était si connue, qu'en 1028 le roi Robert et la reine Constance, uoulant exécuter le dessein d'une châsse, que la reine auait fait ueu, dès 1016, de donner pour enfermer les reliques de saint Sauinien, choisirent Odoranne pour cette pieuse exécution . Ils le firent uenir à Dreux où se trouuait alors la cour, et lui donnèrent leurs ordres pour receuoir l'or, l'argent et les pierres précieuses nécessaires à cet effet. Odoranne s'acquitta si parfaitement de la commission au gré du roi, que ce prince le chargea du soin d'une autre châsse pour saint Potentien , et lui fit donner le poids d'argent conuenable pour l'exécuter. On  ignore les autres éuénements de la uie de cet illustre moine. Seulement on sait  qu'il uiuait  encore en 1045, et qu'alors il n'était que dans la soixantième année de son âge.

Suiuant ce qu'Odoranne nous apprend lui-même  de ses écrits en général, il paraît qu'il y en auait un recueil, qui en contenait un certain nombre. On n'a cependant connaissance que de ceux qui suiuent.

1o Il a laissé de sa façon une Chronique, qui commence en 675 et finit en 1032. Mais, outre que l'auteur y passe sous silence quantité d'années, sans y marquer aucum éuénement, il est fort succinct sur celles-là même où il en rapporte. Il n'y a presque que les années 999, 1031 et 1032, sur lesquelles il s'explique auec une iuste étendue. Ce qu'il dit sur cette pénultième année, touchant l'exécution du  dessein de la châsse uouée par la reine Constance, dont il a été parlé, est répété de l'histoire de la translation de saint Sauinien, qui nous paraît auoir précédé la fin de la Chronique. Ce morceau, qui remplit plus de deux pages in folio, forme le chapitre 26 et les deux suiuants de cette histoire, et la finit. C'est aussi presque par là que finit la Chronique. Il n'y a plus que quatre uers, où l'auteur demande à Dieu miséricorde pour le roi Robert, dont il a marqué la mort auparauant, et où il se recommande lui-même à saint Pierre et à saint Sauinien. Puis uient ce qu'il dit sur l'année 1032, où il nous apprend qu'il auait enrichi d'or et d'argent le haut de la châsse de saint Sanucien et de sainte Béate, sa seur.

 Baronius et le P. Le Cointe  montrent assez bien que la chronologie d'Odoranne n'est rien moins qu'exacte, et qu'il a confóndu quelques faits en les rapportant: défauts que Clarius, autre moine de Saint-Pierre le uif, a copiés pour la plupart, sur les temps où il a suiui Odoranne son confrère. Robert, moine de Saint-Marien d'Auxerre, auertit qu'il a aussi puisé dans notre chroniqueur .

Pithou auait déià publié quelque chose de l'écrit d'Odoranne, lorsque du Chesne l'a donné plus entier, sur un manuscrit d'Alexandre Petau. L'on ne saurait dire précisément pourquoi cette Chronique ne pousse pas l'histoire au delà de 1032. Il est néanmoins  certain, comme on le lit à la tête, que son auteur a uécu au moins iusqu'en 1045.

2o. Dom Mabillon  a fait imprimer l'histoire de la translation de S. Sauinien, dont on a dit un mot, et l'a accompagnée d'obseruations  préliminaires, où il donne des raisons fort plausibles pour montrer qu'elle appartient à Odoranne. La manière dont l'auteur y parle de l'archeuêque Leoteric, est une preuue qu'il l'écriuit auant 1032, qui est l'année de la mort de ce prélat. C'est sur cela que nous auons auancé qu'on en auait détaché la partie qui se lit dans la Chronique du même écriuain, plutôt qu'on ne l'aurait transportée de la Chronique dans l'Histoire. Odoranne commence ce second écrit en remontant iusqu'à l'épiscopat de l'archeuêque Wenilon au IXe siècle, et y a fait entrer tout ce qu'il sauait de la découuerte et des différentes translations des SS. martyrs Sauinien et Potentien, auec la relation des miracles qui les auaient accompagnées et suiuies. Il le finit par le  transport des reliques de S. Sauinien, de la châsse de plomb où elles étaient auparauant, dans celle que la reine Constance auait fait faire sous la direction d'Odoranne même. Ce qui rend cet écrit plus intéressant, sont diuers traits qui s'y lisent sur l'histoire des archeuêques de Sens et des abbés de Saint-Pierre le uif.

3o. Les calomnies dont Odoranne se uit chargé l'engagèrent à écrire une lettre apologétique pour s'en iustifier. Dom Mabillon en a publié le commencement sur un manuscrit de la cathédrale d'Orléans, où la suite manque . Elle est adressée au scolastique de la même église, à Aycfroi abbé de Saint-Auite et à Hugues, archidiacre de l'église de Sens.

 4o. Odoranne, dans cette lettre, fait mention d'un autre écrit qu'il auait été obligé de publier sur le même suiet, et qu'il auait intitulé Plainte, ou Gémissement, in lamentatione mea.

Si le titre du manuscrit 1625 de la bibliothèque du uatican, entre ceux de la reine de Suède, est aussi réel que spécieux, on y trouuerait ces deux lettres d'Odoranne . Au moins les annonce-t-il auec sa Chronique et d'autres opuscules  .

5o. Le recueil manuscrit 167 de la bibliothèque de Saint Germain à Paris nous présente un autre écrit du moine Odoranne, touchant l'origine de l'abbaye de Saint-Pierre le uif, qu'il rapporte à la reine Théodechilde, ou Theudéchilde, fille de Thierri roi  d'Austrasie, qui épousa un roi étranger. Mais il paraît que cet écrit est fort peu de chose, puisque dom Mabillon n'a pas iugé à propos d'en faire aucun usage dans l'histoire de la fondation de ce monastère .





ODORANNI MONACHI SANCTI PETRI uIuI SENONENSIS CHRONICON Quod ille iam sexagenarius cum aliis opusculis suis in unum corpus collegit anno 1045.


 Anno ab Incarnatione Domini 675 obiit sanctus Emmo Senonensis archiepiscopus. Hic priuilegium libertatis una cum prouincialibus episcopis monachis sancti Petri fecit synodaliter temporibus Chlotarii regis et Baltechilde matris eius.

Anno 688 Pippinus Auster maior domus regie principatum Francorum suscepit. Huius temporibus sanctus uulfrannus Senonum archioresul Fresiam predicare cepit.

Anno 712 obiit Pippinus senior; et filius eius, qui dicitur Carolus Martellus, principatum usurpauit.

Anno 721 obiit Beda presbyter, historiographus Anglorum.

Anno 741 migrauit ad Dominum S. uulfrannus,  et Carolus princeps obiit; quo mortuo Carlomannus et Pippinus filii eius principatum suscipiunt.

Anno 750 Pippinus statura pusillus electus est in regem, et Childericus, qui de stirpe regis Chlodouei remanserat, tonsoratus. Hic deficit regnum Chlodouei. His temporibus migrauit ad Dominum sanctissimus Ebbo Senonum archiepiscopus, et sepultus est in monasterio sancti Petri apostoli, ubi usque in presentem diem gloriosis miraculis fulget.

Anno 764 Pippinus rex moritur, et filii eius Carolus, qui dicitur imperator Magnus, et Carlomannus, eliguntur in regno.

Anno 767 Carlomannus obiit.

Anno 804 obiit Alcuinus philosophus, abbas sancti  Martini. Alcuinus et Carolus disputauerunt de philosophia, qui liber exstat.

Anno 814 obiit Carolus imperator Magnus; et Ludouicus filius eius, qui Pius dicitur, regnum Francorum et imperium Romanorum suscepit.

Anno 828 obiit Hieremias Senonum archiepiscopus. Hic precepta imperialia sancte matris Ecclesie Senonum et monasteriis et cellis ad se pertinentibus obtinuit, ad munimen et defensionem contra omnes iudiciarias potestates.

Anno 833 Hludouicus Pius regnum amisit, et Lotharius filius eius usurpauit, eodemque anno Hludouicus recepit.

 Anno 840 obiit Hludouicus Pius imperator.

Anno 841 actum est bellum inter Carolum regem, qui dicitur Caluus, et Lotharium, et Ludouicum et Pippinum apud Fontanetum.

Anno 847 translata sunt sanctorum martyrum corpora, Sauiniani, Potentiani, Altini, atque Eodaldi, in basilica S. Petri a Wenilone archiepiscopo, uIII Kal. Septemb.

Anno 865 obiit Wenilo archiepiscopus Senonum, qui Ludouicum fratrem Caroli unxit in regem in Burgundia. Huic successit Egil abba.

Anno 870 obiit domnus Egil archiepiscopus, qui priuilegium sancto Petro fecit de altare Alsonis uille. Hic Lothario iuniore concedente, et Treiectensium episcopo iubente, ex ipsius diecesi, et  monasterio quod dicitur Promia, assumptus, a Carolo rege in monasterio Flauiniensi abba est constitus. Postea Senonum archiepiscopus ob sui merita factus, quiescit in monasterio S. Petri. Quo mortuo, Ansegisus uenerabilis episcopatum suscepit. Hic Carolum Caluum unxit in regem.

Anno 874 Carolus imperator tertius, qui dicitur Caluus, filius Hludouici Pii, cum secunda profectione Romam peteret, III Kal. Octob., in ipso itinere obiit, et Hludouicus filius eius regnum suscepit. Huius Caroli temporibus facta sunt Capitula in Pontigone a Leone apocrisiario.

Sancta synodus, que in nomine Domini, uocatione domni Ioannis ter beatissimi uniuersalis pape, et iussione domini Caroli perpetui Augusti congregata  est in loco qui uocatur Pontigonis, anno incarnationis Dominice 876, indictione IX, regni prefati inuictissimi imperatoris XXXuII, imperii autem primo, XIII Kal. August., hec capitula que subtus annexa sunt instituit:

CAP. I. Obeunte Hludouico, qui Romani imperii iura regebat, domnus Ioannes ter beatissimus papa per Iadericum ueliternensem, Formosum Portuensem, Ioannem Arelatinum, necnon per Ansegisum Senonensem, uenerabiles episcopos, domnum Carolum tunc regem ad limina SS. apostolorum inuitauit, eumque Ecclesie ipsius defensorem auctoremque elegit, imperialique diademate coronauit, eumque  pre cunctis solum specialiter eligens, qui Romani imperii sceptra teneret. Cuius sacris institutionibus pro debito parentes, quod ipse confirmauit, pari consensu omnes confirmauimus.

CAP. II. Sicut domnus Ioannes papa sanxit, commonente et consentiente, ac condecernente domno ac gloriosissimo Carolo imperatore semper Augusto, Ansegisum uenerabilem episcopum Senonum suam uicem tenere, et primatum ei Gallie et Germanie contulit, in euocanda synodo, et definiendo canonice, si quelibet insurrexerint necessaria, et ut grauiora quelibet ad ipsius notitiam referat; et nos unanimiter omni deuotione laudamus, et ut ita ipse primatum teneat Gallie et Germanie decernimus, et sancimus, cunctique successores eius in propria urbe.

 Anno 878 Ioannes papa Romanus ad Gallias ueniens, primo Arelatum nauigio aduectus, per Lugdunum, aliasque ciuitates usque ad Trecassinensem urbem accessit, ibique cum Hludouico filio Caroli collocutus ad Italiam repedauit.

Anno 879 obiit Ludouicus rex Burgundionum, frater Caroli.

Anno 883 obiit Ansegisus uenerabilis Senonum archiepiscopus, et sepultus est in monasterio S. Petri. Hic corpora SS. presulum et confessorum Leonis, Ursicini, Ambrosii, atque Agricii in monasterio S. Petri transtulit, et ab urbe Roma caput S. Gregorii doctoris plumbo inclusum, cum brachio S. Leonis doctoris deferens, in eodem monasterio conseruandum reposuit. Huius temporibus corpora  SS. martyrum Sanctiani atque Augustini de uilla que dicitur Sancceias a fratribus iam dicti loci, et presbytero eiusdem nomine Eodaldo translata sunt in eodem monasterio uIII Kal. Iul. Preterea domnus Ansegisus, postquam primatum totius Gallie obtinuit, et superna moderatione secundus papa appellari meruit, Iudeos certa de causa, et moniales ab urbe Senonica expulit, et ne ulterius in ea habitaculum manendi haberent sub anathematis iugulo interdixit.

Anno 886 obiit Hludouicus, filius Caroli III imperatoris. Hoc anno, II Kal. Decembr., ascenderunt Normanni a Parisius Senonis. Et sequenti mense Maio redierunt in Franciam, iam defuncto Ewrardo archiepiscopo, et ordinato Walterio in loco eius.  Qui eodem anno unxit Odonem in regem. Hic priuilegium monachis S. Petri fecit de abbatis electione.

Anno 896 Richardus princeps Burgundie recepit Senonas [al., Sennis] contra Walterium archiepiscopum et Warnerium comitem.

Anno 898 obiit Odo rex, et Carolus Simplex regnum accepit.

Anno 922 Robertus princeps unctus est in regem, et eo anno XuII Kal. Iul. factum est bellum inter Carolum et Robertum, ubi interfectus est Robertus. Carolo uero a cede belli uictore reuertente, occurrit illi Heribertus, infidelium nequissimus, et sub ficte pacis simulatione in castro quod Parrona dicitur, ut hospitandi gratia diuerteret, compulit, et sic eum  dolo captum retinuit. Illic positus Carolus, anno 923 Rodulphum nobilem filium Richardi principis Burgundionum, una cum consilio Hugonis Magni Francorum ducis, et procerum Francorum, in regnum sublimauit. Quo mortuo anno 935 accersiens una cum Francis Hugo dux Hludouicum filium iam dicti Caroli, datis sacramentis Otgiue matri eius, in regno constituit.

Anno 954 obiit Hludouicus rex, et Lotharius filius eius regnum suscepit.

Anno 956 obiit Hugo dux Magnus, et filius eius Hugo ducatum suscepit. Et Gislebertus comes Burgundionum obiit, et honorem eius cum filia nomine Leudegarde, ex qua postea a Radulpho Diuionensi pipicus factus est, Otho frater Hugonis ducis recepit.  Aliam uero filiam nomine Werram duxit in matrimonium Robertus comes Trecasinorum. Mortuo uero Othone, Ainricus frater eius ducatum suscepit Burgundie.

Anno 986 obiit Lotharius rex, commisso filio suo Hludouico iuuene Hugoni duci, una cum regno.

Anno 987 obiit Hludouicus rex iuuenis, qui nichil fecit, donato regno Hugoni duci, qui eodem anno rex factus est a Francis. Et eodem anno Robertus filius eius regum piissimus rex ordinatus est. Hic deficit regnum Caroli Magni.

Anno 998 obiit Hugo rex, filio suo Roberto regnante.

Anno 999 obiit Sewinus archiepiscopus, qui iacturam monasterii sancti Petri, quam Anastasius archiepiscopus  antecessor eius releuare ceperat, in pristinum restituit statum: ibique sub districtione regulari ordinauit abbatem Rainardum, cuius etiam corpus in eodem monasterio est sepultum. Hic ab urbe Roma per manum Ioannis pape archiepiscopale pallium, quo antecessores eius infulati sunt, et primatum Gallie suscepit. Hic etiam monasterium sancti Petri Milidunensis ab imo releuauit, et monachos in illo mittens, abbatem Walterium eis prefecit. Hic matrem ecclesiam S. Stephani, que igne cremata fuerat, ab epistiliis erigens, et ex integro perficiens, signis et ornamentis ecclesiasticis decorauit, et adiunctis sibi Milone episcopo Trecassensium et Eriberto Antissiodorensium, Rocleno quoque Niuernensium, cum maximo honore dedicauit. Eadem  quoque die ad stipendia clericorum ibidem Deo famulantium tria altaria sub priuilegii testamento delegauit. Deinde brachium sancti Leonis pape cum digitis sancti Ebonis ab abbate Rainardo et a fratribus monasterii S. Petri multa prece obtinens, auro et gemmis ornauit, et eidem case Dei contulit. Pro quibus mutua uicissitudine et pro remedio anime sue, de altario S. Sauiniani, quod XXX passus a crypta monasterii abest, et de altario S. Sanctiani, quod est in uilla Sanceias, et de altario S. Petri, quod est in uilla que Alsonus uocatur, et de altario S. Lupi, quod est in uilla que Naudus dicitur, perpetua priuilegia una cum consensu et uoluntate pape Romani et cepiscoporum suorum, sancto Petro  eiusque monachis fecit. Decreuit etiam ut abba eiusdem monasterii in conuentu abbatum uel clericorum post episcopum primus sedeat, et inter ceteros eiusdem episcopatus abbates primatum teneat; ipse autem talem se exhibeat, ut dignus sit tali honore. Tabulam quoque ex auro et argento ante altare sancti Stephani construxit, de qua postmodum ante monasterium facta est turris.

Anno 1002 obiit Ainricus, dux Burgundie.

Anno 1003 obsedit Robertus rex Antissiodorum, et uastauit Burgundiam.

Anno 1015 recepit Robertus rex ciuitatem Senonum, et Rainardus abba monasterii S. Petri obiit. Hic monasterium S. Petri ab imo renouauit, et claustra monasterii cum domibus ad se pertinentibus ex  toto reedificauit. Tabulam etiam auream et argenteam ante altare construxit, crucem auream cum gemmis fabricauit, signis, codicibus, palliis, sacris uasis, et reliquis ornamentis ecclesiasticis idem monasterium ditauit. Insuper et regulari tramite monachos instruens, liberalibus disciplinis edocuit.

Anno 1023 Odorannus monachus, postquam crucifixum et puteum  monasterii fecit, peccatis suis promerentibus insidias a falsis fratribus perpessus, Deo propitio uix mortem euasit. Qui apud S. Dionysium aliquantisper commoratus, cum maximo honore propriis sedibus est redditus.

Anno 1031 obiit Rotbertus rex pius, qui fuit erga sanctos Dei supplex, beneuolus et deuotus, et totius religionis amator egregius. Hic peractis diuersis restaurationibus  ecclesiarum, necnon ornamentis sanctorum corporum, sanctum corpus sancti Sauiniani auro et gemmis argentoque ornauit. Quod qualiter actum sit, paucis est disserendum:

Factum est, dum quodam tempore Rotbertus rex Romam peteret, ut Constantia regina una cum Hugone filio paruulo Tillo remaneret. Quod ut Berta regina, dudum causa consanguinitatis a rege repudiata, comperit, prosecuta est eum, sperans se, fauentibus ad hoc quibusdam aul cis, decreto apostolico restituturam toro regio. Unde Constantia regina, timens se amoueri a regio latere, inenarrabili detinebatur merore. Que dum nocte quadam ob hoc nimiis cogitationum tumultibus pulsata obdormiret, apparuit ei per uisum inenarrabili claritate circumdatus  uir quidam angelicis decoratus canis, in sacerdotali habitu uirgam pastoralem gestans manu. Quem nimio terrore perterrita dum requireret quisnam esset, innotuit se esse episcopum, et appellari Sauinianum. Qui et dixit: »Constans esto, Constantia, quia Deo propitio liberata es ab imminenti tristitia.« Illa uero de tam preclara uisione perterrita, facto mane, cepit a circumstantibus clericis sollicite perquirere si illis in regionibus haberetur episcopus qui Sauinianus diceretur. Quibus ignorantiam suam profitentibus, unus ex eis, qui in monasterio S. Petri fuerat nutritus, redeunte rege Aurelianorum futurus episcopus, nomine Theodericus,  respondit pro omnibus: »Est, domina, in monasterio S. Petri Sauinianus, primus Senonum archiepiscopus, qui per martyrii triumphum una cum sociis peruenit ad celestis regni brauium. Si huius martyris deuote adieris presentiam, id quod promisit, absque dilatione noueris te consecuturam.« At illa de tanti uiri consilio gaudens effecta, citissime una cum filio expetiit sancti Petri limina, et diutissime lacrymas fundens ante corpus beati martyris, totisque uiribus se committens eius fidei, gaudens remeauit ad propria de uisitatione tanti patroni confortata. Nondum transierat dies tertia, cum subito adest intempesta nocte legatus regis ante ianuam, nuntians in proximo adfuturam eius presentiam. Qui Deo ducente propriis sedibus restitutus,  ut uerissima approbaretur promissio martyris, deinceps propriam coniugem magis quam eatenus dilexit, et sub eius nutu omnia iura regalia, et quecunque possidere uidebatur, manere disposuit. Sed illa minime oblita promissionis sancti, satagere cepit qualiter exornaretur corpus eius gemmis et auro, quod diu inclusum plumbo ab antiquis Patribus absconditum fuerat sub aruo. Et regi suggerens sua uota, Deo auxiliante, ad ea implenda paratum illum inuenit per omnia. Qui accersiens Odorannum eiusdem loci monachum, qui ad hoc opus perficiendum uidebatur idoneus, commisit una cum regina eius fidei tante pietatis opus. Dederunt igitur Senonis in primis per manum Waldrici prepositi argenti meri libras Iu. Deinde Senonis per manum Willelmi cubicularii  argenti meri solidos Lu. Postea miserunt per manum Odonis paratgii argenti meri solidos XXXuII. Miserunt etiam a Parisiis per manum Odoranni monachi auri solidos XuII et denarios uIII et gemmas pretiosissimas. His ita patratis, restat ut mirabilia Dei, que in fabricis huius operis oculis nostris uidimus, et ex parte manibus contrectauimus, Christi fidelibus intimemus. Que silentio tegere, crimen est admittere.

Igitur occupatus rex uariis seculi curis intermisit aliquantulum, ad monasterium mittere sumptas cepti operis. Tranquillitate uero percepta, mandauit per Francolinum iam dicto fratri, ut concito gradu ueniret Druis ad suscipiendum munus operis. At ille uespertina synaxi expleta, et ut mos est monachis  percepta benedictione abbatis, ire perrexit ad cacumina Druensis castri. ueniens uero post solis occasum ad sancte Columbe portum, transfretauit cum suis Icaunam fluuium. Cumque paululum substitisset in littore, inter ceteras stellas quibus nox illustrabatur, uidit quoddam sidus exsurgere, eo quo estiuo tempore solet horam diei primam sol demonstrare. Quod exsiliens de sui ortus loco uirtute diuina cepit ferri uelociter per era, petens celi eminentiora loca, pene usque ad illud punctum quo ea tempestate solet fieri hora sexta. Quem cum famulus, equo preparato cui insidere debebat, hortaretur, quia nox imminebat, ut ascenderet: »Sustine  me paululum, inquit, et intuere cum tuo socio mirabilia Dei, que hactenus non uidi.« Quo miraculo famuli attoniti, ignorantes quid presagii preferret signaculo crucis se muniunt, et Deo sanctoque Sauiniano pauefacti toto corde se committunt. Stella uero in loco quo uenerat paululum substitit, et retrogrado cursu ad locum unde uenerat in unius hore spatio iterum rediit; quam pene usque ad tertiam uigiliam noctis contemplantes, eam inter cetera sidera implere cursum solitum uiderunt ouantes, et inter se quid demonstraret conferentes. Quibus animo occurrit, quod ceptum iter prospero gressu peragerent, et demum uoti compotes conciti ad domum redirent. Dantes preterea sese maturius labori cepti itineris, per squalidam Belsam, eo surgente  a mensa peruenerunt ad palatium regis. Premissa uero salutatione regis et regine, ut ueracissima apparerent sideris presagia: »Suscipiens, inquit monacho regina, que sancto Sauiniano pro posse disposuimus ad presens mittere munera, festinus reuertere ad propria, quia nos summo mane disposuimus abire alias.« Et statim proferens auri tredecim solidos ad publicam monetam Aurelianensem appensos: »Si tibi, inquit, non sufficit monete ponderatio, prebeat fidem proprio oculo iterata propensio.« Quo ponderato, re nichil aliud quam quod regina predixerat fuit inuenire. Regressus itaque monachus uoti compos ad monasterium, postquam regis ex parte et regine dixit abbati et fratribus aue, protulit auri fului sancto Sauiniano transmissum munus  de cassilide. Appensum ergo palam omnibus, per manum Francolini ostiarii et Raimberti cellerarii regis, trutina urgente inuentum est septem denarios plus habens. Unde stupefactus frater qui detulerat, et ceteri admirantes, cognouerunt pro certo quia qui sideris mutatione in eundo dignatus est ostendere miraculum, et qui ex nichilo fecit totum mundum, in sacculo fidei ob meritum martyris concessit exuberare fuluum, sub septiformis numero spiritus, aurum. Et qui ad redimendum filios uidue, Elisei intercessu fecit super excrescere oleum, exigui auri munusculum deuotione regis et regine fecit maximum. Et caput Christi Deus, qui per prophetam suum dixit: Argentum et aurum meum est, quidquid membris suis, id est sanctis martyribus,  confert, alterius non est. Postea dedit rex per manum Odoranni monachi Senonis auri uncias uIII et argenti meri solidos Xu. In perficiendo uero opere, ne fieret regi oneri frequens requisitio auri et argenti, addite sunt de thesauro Ecclesie quinque uncie auri, et tres libre argenti meri.

Descripto itaque apparatu Deo dignissimi operis, opere pretium est exarari miraculum anserino uomere, quod Dei omnipotentia presentibus nobis dignata est agere in sancti martyris translatione. Optata festiuitatis eius dies, qua ab antiquis Patribus eius uenerabile corpus una cum sociis in basilica sancti Petri translatum est, appropinquabat, et rex aliquantulum Senonis commoratus, redire disponebat  Parisius. Unde euocans archiepiscopum Leothericum, humiliter postulauit ut monasterium adiret, et sancti martyris corpus de locello plumbeo, in quo ab antiquis Patribus positum fuerat, in aurea capsa, quam illi parauerat, transponeret. At ille sexta feria, cui succedente die Dominica futura prestolabatur festiuitas, ad monasterium ueniens summa cum ueneratione, una cum fratribus monita regis impleuit, corpusque S. Eodaldi, quod cum eo reperit, cum corpore S. Sauiniani ponens, ossa pueri paruuli cum eo humati reposuit una, et expletis missarum solemniis edendum abiit. Fratre uero, sub cuius arbitrio et prouidentia totius operis fabrica constabat, in choro monasterii residente, et imagines argenteas, quas operculo capse superponi disposuerat,  cera molli refouente, superuenit ex improuiso, duce puero paruulo, quidam cecus postulans se intromitti in crypta ubi S. Sauiniani repositum erat corpus. Qui sciscitatus a monacho quis esset, et unde uel cuius rei gratia aduenisset, professus est se esse rusticum, et in pago Wastinense, in uilla que Fontanas dicitur, habere habitaculum ad manendum, et proprio nomine uocari Mainardum; et admonitum nocte preterita in somnis, ut ad S. Sauiniani presentiam ueniret, et lumen oculorum ibi reciperet. Erat enim triennium ex quo lumen amiserat oculorum. Intromissus itaque ad sanctum diutius orauit, sed nichil luminis ipsa die percipere meruit. Nimio uero suauitatis odore, ut ipse dixit, repletus, ad propria est reuersus. Adueniente igitur die Dominica,  adest rex cum suis episcopis et proceribus, abbatibus quoque et clericis, necnon et populo innumerabili, ad transuehendum corpus sancti martyris. Quem suscipiens una cum filio suo Roberto, propriis scapulis reposuit cum manibus suis illo, ubi in presenti ueneratur a fidelibus populis. Peracto deinde solemni officio, et rege recumbente ad mensam, monachisque edentibus, sedebat ibi sepe factus monachus, ubi eum perendie sedentem supra scriptus inuenerat cecus. Qui nutu Dei ducente se puero superueniens, dixit se iterum in somnis admonitum, ut quantocius repeteret S. Sauiniani auxilium. Et proiiciens se solo tenus ante presentiam sancti, eius suffragantibus meritis, uisum recepit. Et qui eousque a paruulo puerulo ducebatur, eo ducente, puer ad  domum reuertitur. Rex uero surgens a mensa orationis causa, ut mos illi erat, solus remansit in ecclesia. Qui dum oraret, contigit ut sepedictus frater ecclesiam intraret. Quem aspiciens eminus, tranquilla manu innuit ut accederet propius. Cui: »Enarra mihi, inquit, S. Potentianus S. Sauiniano quid fuerit.« At ille, quod socius eius in itineris labore, et successor in honore, et collega martyrii fuerit, humiliter intulit. Tunc rex grauiter cepit conqueri, et pugnis pectus tundere, eo quod eos ab inuicem separasset corpore. Et promittens se eum socio redditurum, commisit eidem fratri triginta et tres solidos meri argenti, ut inde inciperet preparare scrinium S. Potentiani. Sed dum ista agitabat  agere, preuentus superna uocatione reddidit Deo debitum patris nostri Ade.

Cui miserere Deus, clemens, pius atque benignus.
   Et sanctis iunge, cunctipotens Domine.
Petre, memor famuli semper tu sis Odoranni.
Sauiniane potens, Odorannum respice clemens.

Anno 1032 obiit Leothericus archiepiscopus. Hic dedit S. Petro uillam que Arcia dicitur, cum duabus ecclesiis, S. Michelis scilicet et sancte Marie, sanctique Ebonis cum appendiciis suis. Et terram de Tillido, que reddit solidos II de censu. Hic per manum Gerberti pape, qui et Syluester dictus est, pallium archiepiscopale Rome suscipiens, primatum etiam Gallie per baculum eius recepit. Huius temporibus corpus sancte Beate sororis S. Sanuciani,  quod cum eo minus studiose ab Heriberto canonico latenter fuerat transpositum, ab Odoranno monacho meliuscule cum eius corpore est collecatum, et caput scrinii eorum auro et argento, quod ipse labore, ut ita dicam, proprio acquisiuit, ornatum. Corpus S. Serotini, discipuli S. Sauiniani, in presenti capitulo qualiter uel a quibus in monasterio S. Petri sit delatum, cur minime scriptum sit, studiosus lector nequaquam reputet segnitie nostre, sed potius ignorantie. Preterea pro certo scimus quod basilica in qua primum iacuit a Nortmannis euersa et funditus sit deleta. Corpus uero eius in monasterio S. Petri transpositum in pace requiescit, et fulgens miraculis pie petentibus apud Deum necessaria acquirit.





HISTORIA TRANSLATIONIS SS. SAuINIANI, POTENTIANI SOCIORUMQUE MARTYRUM IN SENONENSE S. PETRI CeNOBIUM, Auctore Odoranno S. Petri uiui monacho.






OBSERuATIONES PRAEuIAE.

 1. Sauinianum cum Potentiano sociisque fidem Christianam Senonibus intulisse, ibique martyrio affectos sepulturam accepisse, nemo est qui ambigat. Eorum tumulis imposita est ecclesia, ex cuius adytis, referente Odoranno S. Petri uiui monacho, »anno 847 translata sunt sanctorum martyrum corpora Sauiniani, Potentiani, Altini, atque Eodaldi in basilica sancti Petri a Wenilone archiepiscopo uIII Kal. Septemb.« Odoranno Clarius in Chronico subscribit, his uerbis: »Reuelauerunt se sancti Christi martyres Sauinianus, Potentianus, Altinus, Eodaldus, et Serotinus Weniloni archiepiscopo et Anastasio abbati; qui leuantes eos cum magno honore de ecclesia ubi sepulti erant, transtulerunt eos in basilicam beati Petri octauo Kalendas Septembris,«  »quo tempore audite sunt uoces angelice in celo.«

2. Eodem anno quo »Ludouicus, filius Caroli Simplicis, apud Laudunum unctus est in regem,« pergit Clarius, »Hungari . . . . peruenientes Senones ciuitatem, incenderunt cenobium sancti Petri, uastantes omnem prouinciam. Cernens itaque Sanson abbas et monachi malum hoc grande, consilio  accepto, detulerunt corpora sanctorum Sauiniani et Potentiani, cum ceteris sanctorum corporibus, et reliquiarum pignoribus, cum magno honore in ecclesiam eiusdem abbatie, infra muros urbis constructam in honore sancti Petri. Relictum uero est corpus sancti Serotini in crypta retro altare sancti Petri. uastantes igitur pagani cunctam prouinciam, redierunt ad propria, incenso cenobio sancti Petri, remanente ibi solummodo oratorio sancti Serotini, quod minime potuerunt incendere. Qualiter autem Willelmus archiepiscopus corpora horum sanctorum uoluerit retinere, uel qualiter illos reddiderit, in libello de uirtutibus sancti Sauiniani plenius inuenies.« Libellus iste ipsissima est historia quam hic subiicimus.

 3. Sub annum 1015 Leothericus Senonensis archiepiscopus una cum »abbate Rainardo inuestigare cepit ubinam essent recondita corpora sanctorum Sauiniani et Potentiani. A tempore enim Willelmi archiepiscopi ob timorem paganorum erant abscondita in antris. Repertis autem eis per notitiam cuiusdam ueterani, Martini nomine serui eiusdem   loci, cum omni diligentia condiderunt ea in locellis plumbeis, plura miracula ibi operante uirtute Domini.« Plumbeorum locellorum, in quibus condita sanctorum corpora, mentio fit in his actis, ex quibus narrationem suam Clarium hausisse non dubium est.

4. Denique ex eodem auctore, anno 1020 »Ingoni abbati successit domnus Ermenaldus, in cuius tempore rex Robertus et Constantia regina composuerunt sancto Sauiniano loculum auro, argento et gemmis pretiosis ornatum. In quo inseruerunt etiam cum eo corpus sancti Eodaldi cum ossibus pueri paruuli una humati in loculo plumbeo, in quo ante continebantur. In qua translatione quidam cecus recepit lumen; et pluuia, que a Pascha Domini non  pluerat, abundanter descendit: et hec translatio facta est uIII Kal. Septembris.« Hactenus Clarius, que auctori nostro consentanea sunt, nisi quod ea sub Roberti uite finem contigisse postremis historie uerbis innuere uidetur. Uterque porro sancti Potentiani reliquias a Wenilone archiepiscopo Hermentrudi Iotrensi abbatisse concessas silentio pretermisit. Ita tamen se res habuit, si fragmento a nobis in seculi Iu parte II, pag. 578, edito  1Kb] fides adhibeatur: quod quia sequiorem in partem a nonnullis accipi inaudimus, accuratius retractare uisum est.

5. Nemini uenerit in mentem qui mox laudatum auctorem itemque Odoranni et monachi Antissiodorensis chronica perlegerit, integrum sancti Potentiani corpus Hermentrudi abbatisse Iotrensi datum  a Wenilone; neque fragmentum loco laudato editum id exprimit, sed habet duntaxat celeberrimum sancti Potentiani suffragium Hermentrudem a Wenilone efflagitasse, egreque obtinuisse, atque ad eius monasterium sanctum et incomparabile decus illud perlatum fuisse. Quibus uerbis integri sancti Potentiani corporis translationem designari nunquam uoluimus, sed solummodo aliquam sancti antistitis reliquiarum partem. Nonnichil uero ex huius sancti reliquiis Iotrensibus sanctimonialibus concessum fuisse, preter laudatum fragmentum, probant aliqua quoque uetera monumenta. Primum eruitur ex sequentibus Antissiodorensis codicis uerbis, que sancti martyris reliquias Iotro in Burgundiam sub annum 886 delatas  testantur. »Sed paganis, inquit Chronici auctor, aliquanto post tempore hoc cenobium Iotrense occupantibus, due ex monialibus memorate abbatisse Hermentrudis affines, imminens euadentes periculum, ad presidium sui patris, nomine Norgaldi, nobilissimi in Burgundia uiri atque optimi, confugerunt, qui paulo post Deo felicem reddidit animam. Ipse uero moniales matri sue Rothaide, et fratribus Agemberto, Samueli et Algaudo quotidie enarrabant quanta Deus omnipotens sanctissimi Potentiani meritis patrare dignaretur miracula: adeo ut ipsi miro deuotionis igne flagrantes de comparando sibi tam pretioso thesauro nunquam non noctes diesque cogitarent. Quapropter Samuel et Algaudus Iotrense monasterium expetunt, negotiumque tanta gerunt  dexteritate, ut a Gisla, nobilissima tunc temporis eiusdem loci abbatissa, diu desideratum munus impetrarent. Quod statim, uoti compotes, in monasterium quod sanctissimo presuli in uilla Luciaco fuerat constructum, maximo cum honore et reuerentia detulerunt.« Hactenus codex Antissiodorensis, cuius hic textum referimus, non quo Luciacensium aduersus Senonenses uel Iotrenses cause uelimus patrocinari; sed ut inde concessionis facte Iotrensibus momenta in lucem prodeant.

6. Aliud argumentum desumitur ex lite Iotrenses inter uirgines ac Senonenses sancti Petri uiui monachos orta seculo XIII, que noue beati Potentiani, ad sanctum Petrum quiescentis, translationi occasionem dedit. Litem hac de re motam contestatur Gautridus  de Colone, monachus sancti Petri uiui, cum in tabulis chronologicis, tum in ms. libello De sacris reliquiis monasterii sancti Petri uiui, quem optima manu descriptum, cum serie abbatum, in annum 1289 desinente, seruant eiusdem loci ascete. Gaufridi uerba sunt in tabulis chronologicis. »Anno 1218 in monasterio sancti Petri uiui reliquie fere  totius corporis sancti Potentiani ostense fuerunt coram reuerendis Patribus Petro Senonensi archiepiscopo, Herueo Trecensi episcopo, et quibusdam aliis prelatis, episcopis et abbatibus. Dicebant moniales de Iotro quod corpus beati Potentiani habebant; sed illa die, uidelicet Xu Kal. Maii, illi Patres predicti contrarium  inuenerunt. Nam inuenerunt corpus predictum sancti Potentiani in monasterio sancti Petri uiui sub maiori altari, retro altare de subter, et cognouerunt ad plenum per testimonia litterarum quibus erat fides totaliter adhibenda; et corpus predictum transtulerunt cum corpore sancti Altini super maius altare, in capsam argenteam reliquias apponentes: concesseruntque omnibus peregrinis ad festum huius translationis aduenientibus magnas indulgentias per octo dies post festum, ut in litteris super hoc editis continetur.« Eadem propemodum Gaufridus ipse tradit in memorato libello de reliquiis, ex quo hec decerpere sufficiat: »Et ostensum fuit predictum corpus sancti Potentiani super portam abbatie, et in ecclesia, cum litteris quibus fides erat totaliter adhibenda;  quia sanctimoniales de Iotro dicebant illud in suo monasterio conseruari: sed in illa die probatum fuit contrarium, prout in libris de sancti Petri monasterio continetur.« Petri archiepiscopi aliorumque presulum litteras inferius exhibebimus; nunc uero reliquiarum omnium in monasterio sancti Petri quiescentium translationes chronicis notis, qua licebit, afficiende.

7. Anno 847 prima reliquiarum detectio Wenilone pontifice facta est. Paulo post idem aliquot sancti Potentiani pignora Iotrensibus concessit. Anno 936 eorumdem martyrum corpora in Senonensem urbem metu Nortmannorum illata sunt. Eadem, cedente Willelmo archiepiscopo, pristine sedi non multo post sunt restituta, et in antris, hanc in rem effossis,  studiose recondita. Dum tamen sacra pignora referrentur, Bernardus sancte Marie archiclauis pallii sancti Sauiniani partem abscissam reluctantibus monachis eripuit, que deinceps in ecclesia cathedrali seruata est. Sub annum 1015 uisitata sunt in antris sanctorum corpora, que Leothericus presul, adnitente Rainardo abbate, loculis plumbeis inclusit. Post annum 1025, Roberto et Constantia suppetias ferentibus, leuatum est sancti Sauiniani corpus, et una cum sancti Eodaldi, itemque alicuius pueri corpore ditissimam in thecam illatum est. Que translatio, referente Clario, facta est uIII Kal. Septembris. Eumdem sancti Potentiani reliquiis honorem animo destinabat Robertus rex ex actis hic relatis, quod morte preuentus effectu caruit. Anno 1228 Petrus  de Corbolio, Senonensis antistes, accitis suffraganeis episcopis, celebrem eiusdem martyris translationem adorsus est, quam dato diplomate sic exponit:

»Petrus Dei gratia Senonensis archiepiscopus, Willelmus Antissiodorensis, Herueus Trecensis, Willelmus Meldensis, et Willelmus Niuernensis, eadem gratia episcopi, omnibus ad quos presentes littere peruenerint, perpetuam in Domino salutem. Ne quandoque dubitationis nubilo ueritas offuscetur, uniuersis presentibus et futuris notum fieri uolumus, quod Iu Kal. Augusti, in ecclesia sancti Petri uiui Senonensis, in presentia nostra facta est reuelatio sanctorum corporum beatorum martyrum Potentiani et Altini, sociorum beatissimi Sauiniani Senonensis  archiepiscopi; que etiam per manus nostras translata sunt in quamdam capsam, eodem die, anno Domini millesimo ducentesimo octauo decimo. Nos autem de misericordia Iesu Christi, et beate Marie uirginis, et beatorum apostolorum Petri et Pauli omniumque sanctorum meritis confidentes, omnibus Christi fidelibus, qui uere penitentes suas eleemosynas caritatiue eidem ecclesie contulerint, ab octauis beate Marie Magdalene usque ad septem dies sequentes, ob uenerationem eorumdem sanctorum, septem dies de iniunctis sibi penitentiis, uota fracta, si ad ea redierint, peccata oblita, offensas patrum et matrum sine manuum iniectione, misericorditer relaxamus. In cuius rei memoriam presentem paginam sigillorum nostrorum munimine fecimus  roborari. Datum anno gratie 1218, III Kal. Augusti. Durent in perpetuum.«

8. His litteris suffragantur uarii eiusdem loci mss. codices cum Gaufrido Hirone sancti Petri cenobita, qui anno 1216 appendicem Clarii Chronico adiecit. Prostat etiamnum autographum Petri antistitis exemplar, quod anni 1680 die 19 Octobris, prouincie nostre Burgundie uisitator recognouit. Anno 1449, die 17 Decembris, Ludouicus de Meloduno, Senonensis antistes, Guerino sancti Remigii Senonensis, Petro sancti Ioannis itidem Senonensis abbatibus, et Iacobo Hodoardo uicario generali et officiali nouam corporis sancti Potentiani translationem imperauit; que procurante Guillelmo Quatranio sancti Petri abbate hoc die celebrata est. Exstat Innocentii  pape uIII rescriptum, anno 1488 datum, quo sancti Petri monachis licentiam concedit sacras monasterii sui reliquias transferendi: qua nescio an usi sint ante annum 1680, quo prepositi nostri generalis iussu iam laudatus prouincie Burgundice uisitator ossa beati Potentiani nouam in thecam decentius ornatam reposuit. Hec chronico ordine representare uisum est. Ceterum quod diem uIII Kal. Septemb. huic translationi ascribimus, tametsi nullum subiecta narratio designet, Odorannum et Clarium sequimur auctores, qui translationem a Wenilone factam aptant huic diei; imo et Clarius eam que hic describitur ad eumdem iterum diem subnotauit. Restat ut de narrationis huius scriptore sententiam nostram promamus.

 9. uidetur is esse Odorannus sancti Petri uiui monachus, Chronico apud Chesnium edito celebris. Hic enim preter iam laudatum Chronicon, sexagenarius anno 1045 alia etiam opuscula sua in unum corpus collegisse dicitur in Chronici suit titulo, qualem procul dubio ferebat ms. codex unde illud excerptum est; Ut autem subiectam historiam ipsi potius quam alteri tribuamus, facit in primis quod media saltem Chronici pars, que hanc translationem complectitur, totidem uerbis hic atque ibi exprimatur. Que sane res unum eumdemque utriusque operis auctorem arguit. Deinde cum Odoranni Chronicon nichil hac translationis historia posterius recenseat, siquidem alius eius auctor haberetur, narrationem Chronico  suo insertam uerbotenus ab eo desumpsisset Odorannus, quod plagium cordato uiro  impingere non licet. Preterea translationis eius pars magna fuit Odorannus ipse, qui ab rege Constantiaque regina uocatus in aulam, operi manum admouit. Quis igitur illo melius rem uti habuerat posteris mandare potuisset? Ad hec de se utroque loco sic loquitur, ut Chronicon cum hac Historia conferenti  idem ubique genius spirare uideatur. Nisi quod hic subinde communes in locos diuertit, quos, uti nullius saporis, resecare uisum est. Iam uerbis suis, quisquis ille est auctor, loquatur, cuius librum ex sancti Mariani bibliotheca erutum uiro relig. Ioanni Baptiste Oudinet, ordinis Premonstratensis eiusdem loci priori, debemus.



INCIPIT HISTORIA TRANSLATIONIS.



CAP. I. Translatio sanctorum Sauiniani, Potentiani sociorumque eorum.


 Beatorum igitur martyrum sanctissima membra, Sauiniani scilicet et Potentiani sociorumque eorum, in eadem Saluatoris Domini ecclesia per manus quidem fidelium conuenienti in loco fideliter sepulta sunt, preter uenerabile corpus Serotini martyris, quod conuenienter a parentibus fuit humatum in alia basilica seorsum. Dum eorum igitur cineres per multa annorum spatia in loco eorum quieuissent, ut diligentior eis cultus et reuerentia a populis exhiberetur, notificantur celitus prudentissimo Senoniensium Weniloni pontifici et Anastasio abbati cenobii sancti Petri apostoli, qui, puro exhilarate mentis uoto, conuocatis utriusque sexus millibus populi, transferre satagunt in basilicam sancti Petri apostolorum principis sibi contiguam: cuius etiam pro foribus  et in cuius fundis eatenus iacuerant. At domus et edificiorum fastigiis excellentior et diuinis obsequiis celebrior habetur, presertim cum monachorum inibi degentium sollicitudo solemnibus in ea uotis et assiduis meditationibus regulariter instet. Habita est autem huius translationis festiuitas tempore quo nobilissimis Francorum sceptris tres inclyti principes, auguste recordationis Ludouici Cesaris posteri, Lotharius scilicet, itemque Ludouicus et Carolus preerant, anno quoque regni ipsorum sexto, anno uero ab Incarnatione Christi octingentesimo quadragesimo septimo, indictione septima  1Kb] , XIu Kal. Nouembris.



CAP. II. Quod in festiuitate eorumdem translationis angelice uoces e celo audite sunt.


Nec reticendum quod nocte uigiliarum, cuius succedente die ueneranda patrocinia transuehenda fuerant, uoces angelice ab astris, uelut chori psallentes, humanis auribus intonuerunt. Pontifex namque ad celebranda uigiliarum solemnia illuc uespertina synaxi una cum frequentia cleri processerat. Quibus religiose suppletis, et antistite ad urbem regresso, celestes exsequie per noctis spatia sunt secute. Cuius modulationis harmoniam non tantum monachos, sed et quosdam uulgi ibidem excubantis auditu  percepisse perspicuum est. uerum arbitrantes uoces huiusmodi humanas esse, opinantesque quoslibet  religiosos ad cenobium pro instanti festiuitate confluere, qui tam iucundo strepitu fungerentur, rursumque stupentes cur intempestiue noctis silentio aduentum maturarent, exploratores circumquaque dirigere studuerunt ut quorum excubie essent experirentur. Missi autem, cum loca uicina perlustrantes neminem reperirent et nichilominus melodie suauitatem sine intermissione audirent, celestis officii exsequias esse meminerunt. Ubi euidenti ostenditur indicio quod angelica societas eorum solemnitatibus pio fauore adesse uoluit, quos secum Omnipotentis imperiis strenue paruisse cognouerat: eorum agendis et gaudiis indeficientibus interesse festinauit, quos ineffabili tripudio optimis studiis inuigilasse perspexerat. Possidet deinceps predicta basilica piorum martyrum  corpora, quorum spiritus eterne recompensationis compotes paradisiaca amenitas continet; gratulatur pro tantorum Patrum fenore temporaliter Senonum ciuitas, pro quorum tripudio Ierusalem perenniter exsultat celestis. Ad horum tumbas popularis aula, preces et uota exposcitura, frequenter confluit; quia ipsorum interuentu et artuum languores sospitatis leuamine recreantur, et cordium uires perpetuis dapibus saginantur.



CAP. III. De pallio et capite sancti Sauiniani martyris.

Cum igitur, ut indicatur supra, corpus huius pretiosi martyris Sauiniani transmutandum uenerabiliter reuolueretur de loco plumbeo, alias transferendum,  repertum est pallium quo erat inuolutum, multis labentibus annis, totum ex integro quasi nouum; caput uero illius, quod est decus istius nostre patrie, quasi contritum plumbatis dextro in tempore fuisset. Due autem percussure que fuerunt plage gladii, sic sunt adhuc sanguinee, quasi recens sit ipsa percussio; ita ut a cernentibus non sine lacrymarum infusione uix intueantur. Quod autem martyrii coronam uere idem pontifex acceperit, testimonium illi usque hodie perhibet sanctum et uenerabile caput, et sanguis adhuc recens apparens  per eiusdem capitis percussuram. Porro inuentio corporum sanctorum martyrum Geruasii et Protasii, que facta est a sancto Ambrosio episcopo Mediolani, ut ipse beatus sua propria manu scripsit, narrat eodem modo in sarcophagis marmoreis ipsos repertos recenti sanguine perfusos, quasi eo die ipsorum capita gladio fuissent cesa. uerum caput nostri martyris tribus percussionibus gladii ictum: due usque ad presens manent cruore sanguinee; tertia, que, ut putatur, gloriosam mortem intulit, nichil habet sanguinei cruoris.



CAP. Iu. De ceco ibi illuminato.

Ad tantam solemnitatem cum cetera plebe cecus quidam uenit, qui uirtutem martyris in sua illuminatione  persensit: orat namque ut Christus de teste ostenderet quanti apud se meriti esset, et si ea res que fiebat illi placeret, quibus semper enituit miraculis declararet. Oculi ceci lacrymas fundunt et in mentis acie fidei lumina surgunt, humilitatis supplicatio celum penetrat et diuinitatis faciem ad misericordiam inclinat; miles inuictus ducem implorat, et agit ut et nunc militie mercedem reddat; ostendit uulnera, labores enumerat, numerum sudorum recenset, et quantum sibi pro his debeatur docet. Proximi ceco in oratione iunguntur, et quod per se nequit, lacrymarum collatione meretur; de celo latens medicina dimittitur et oculorum scabies manu pietatis abstergitur, uidens cecus socios contuetur, et quod dudum desperauerat sese habere  miratur. Saluatoris clementia collaudatur, plebs uiri saluti congratulatur, martyris reuerentia in augmentum dilatatur. Talibus hec dies insignis adiacenti populo constat esse solemnis.



CAP. u. De lampade que ante corpus eius quasi sponte sua ardere consueuit.

De lampade uero, que ante sacrum eius corpus ardere consueuit noctes et dies, et ante aliorum nobis innumerabilium sanctorum membra in crypta, que lapidum uolubilitate constructa consistit, et arcobus sustentata decenter stabilitur, aliquid narrare ut uox uidentium testatur, absurdum non debet uideri. Sepenumero accidere solet ut pigritia custodis lumen lampadis deficiendo decidat, et deinde repente illuminata clarificos ignes emittat; et non  tantummodo una hora uel die lucem clarissimam emittere dicitur, sed trium dierum spatio et totidem noctium tenebras pellere. Hec igitur lampas sanctorum diuinitus plerumque succenditur et sine infusione olei, tunc scirpus clarissimum lumen emittit, ita ut lucidius splendeat quam cetere lampades, quas manus humana oleo superfuso illuminat, libro liquore madefacto igneque supposito, etc. Nostrorum quidam fratrum cuius faciem cum nomine nouimus, uerum hic obtentu eius nominatim non designauimus, causa necessitatis, ut diximus, eiusdem lucerne exstinguens insufflauit luminaria quadam die tribus uicibus: que sic diuinitus sue claritatis per singulas uices recepit lumina, ut quantum incuria  fratris exstinguendo diffinierat, magis illuminans subministraret celestis diuinitas, etc.



CAP. uI. De siccitate et pluuie infusione, et de suauitatis odore in sancti Sauiniani translatione.

Miserationis Dei clementissimam misericordiam, quam penes regionis nostre situm pro merito sanctissimi martyris Sauiniani nobis Deus clemens rector concesserit, arbitror pauculis uerbis futurorum memorie commendare. A pascha enim Domini, que est solemnitas solemnitatum et glorie decus omnium Christianorum, non stillauerat penitus de celo pluuia, et marcescebat humus crebris scissionibus fissa usque in diem translationis eius. Die ergo quo subleuatum est corpus supradicti martyris de loco antiquo proprie repausationis, descendit pluuiarum  copiosa abundantia et terra priuata est siccitate sua. Datur nunc patenter intelligi quod respexerit Deus humilitatem pauperum suorum per martyrem Sauinianum, merito sibi gratum, et afflictam patriam penuria pluuie plene releuauerit guttarum defluentium inundatione, etc.



CAP. uII. De suauitatis odore in eius translatione.

Igitur sicut et insignis doctor Paulus dicit: Christi bonus odor sumus Deo in omni loco: ita iste pretiosus martyr uita uiuens, non solum bono odore repletus fuit, sapida scilicet doctrina predicationis et miraculis mirifice famosus fragrauit, sed etiam in hac sui translatione corporis miro odore redoluit. Omne etenim hoc monasterium ita odor suauissimus ad plenum perfuderat, ac si fuissent in eo  omnis generis aromata et uniuersa opobalsama: nam et infra quindecim dierum spatia omnium ingredientium intra monasterii septa nares opplebant redolenti suauitate, sicut et in primo eius transmutationis die, etc. Etenim duorum sacerdotum monachorum corpora et uestes, qui sanctum corpus de loco plumbeo leuando ponere meruerunt in capsa ubi nunc habetur, plurimis diebus ita fragrabant, ut nectario odore perfusi putarentur, etc.



CAP. uIII. De frequenti uisione custodum interiorum et exteriorum.

Frequens uisitatio, et assidua protectio, et manifesta reuelatio huic nostro loco accidisse, a custodibus qui excubias huius ecclesie obseruare iussi sunt, enarrata noscuntur. Multoties etenim intempeste  noctis hora, quando gratissimus sopor in dormiendo solet occupare homines, exterriti custodes et nimio timore excitati, uigilantibus oculis digni habiti sunt cernere ea que mortalibus sunt mutuenda perspicere. Plerumque enim conspexere luminaribus preclarissimis totam ecclesiam resplendere, et innumerabilem candidatorum turbam utriusque sexus, episcoporum, clericorum, laicorum, puerorum et puellarum totius ecclesie ambitu contineri. Pluribus namque uicibus uigiles, qui strenue cura sibi commissa in uigilando excubantes, hoc suburbium nostrum obseruare ab ignium periculis et a latronum insidiis positi noscuntur, cum clamore ualido limina ecclesie pulsare, et increpatiue edituos perterrefacere  ita dicendo uisi sunt accurrisse: Utquid somno nimium pregrauati dormitis uino et sopore oppressi? surgite, surgite, quam uelocius opem ferte sacris luminaribus et sacris sanctorum pignoribus: nam ut nobis manifestissime uidetur, tota ecclesia a sommo usque ad ima fundamenti celesti igne comburi uidetur. Cum strepitu ergo pauoris fratribus a strato suo surgentibus, uisiones quam crebre disparuere, et ignium splendor quodammodo his intrinsecus, et illis uigilibus exterius paulatim deficere et imminui decrescendo dum consideratur; timor ab utrisque equali sorte remouetur. uerum fratres custodes sacre basilice lenis uisio sanctorum frequentius letificando letos reddit, et illos forinsecus positos ignis quasi uiuus exterruit; sed post, dum incombustum  templum considerant, letiores efficiuntur hac uisione mira. Nam sicut antiquo tempore Moyses dator ueteris legis rubum ardere conspexit et non comburi, ita et ii hoc monasterium incendi metuebant: sed non erat nociuus ignis, sed uisitatio angelice uirtutis et sanctorum quorum ibidem retinetur multiplex multitudo indicibilis.



CAP. IX. De muliere incessibus pedum exacta, et a sanctis martyribus curata.

Preterea ex Milidunensi  oppido quedam paupercula puella, nomine Ingelberta, una cum genitrice propria sanctorum expetiit limina: curriculo siquidem uecta, quod uilis robur aselli preducebat, utpote omni compagum solamine desolata. uictus enim uestimentique supplemento ostiatim sustentabatur,  tabe centesque doloribus inediaque artus miserantium alimoniis refouebat. Tanta namque suggestionis importunitate cunctis erat nota, quanto absque multorum iuuaminis ope nequibat uiuere. Porro data optione, cepit anhelare de industria sanctorum martyrum subsidia, quo debilitatis sue inferrent medelam. Accita itaque matre: »Desidero, inquit, propitii martyris sancti Sauiniani, ceterorumque sanctorum adire sepulcra; nec demorabor, inquam, adipisci per illos mei animi uota.« Accensa illius mater uerbis tantam spem peragit promptius, subillataque obtutibus ipsorum, supplex ceruice adorat cernuo ut adsint ei patrocinando. Pauimento itaque inherens diutius, Deum pietatis adfore sensit sanctorum interuentu. Mox igitur cita  salus preeunte immanitate doloris, atque innouati anhelo spiritui gaudet auxilium; uibratur ardens animus ad plurima, matremque uocat dicens: Adesto, genitrix letabunda, que me tacens ab humo sustulisti terrulentam. Postquam ergo feditatem membrorum uirtutis decore mutauit Deus, illustrata sanctorum iuuamine, cucurrit inoffenso pede, matremque reciprocat continua uoce. At illa accelerans properat factique ignara, quos scabellulos perdidit inquirit tremula. Uno, inquit illa, sub ictu mihi diuinitus collata est salus; sepsere illam quamplurimi, spectatque plebem erecta circum fluentem ac sibi congratulantem: omnium enim connexa opinione subitam adepta est sanitatem. Publicitus itaque  omnium personat clamor, gratias reterens Deo, uigente sanctorum martyrum patrocinio.



CAP. X. De prouocata a Senonensibus Nortmannorum inimicitia.

Tempore quo Senonensium archipresulatus Willelmus fruebatur apice, uir ingenio et astutia strenuus, gens Nortmannorum exacerbatione dira eiusdem ciuium urbis prouocata, confinia et proxima queque ipsius regionis acerba depopulauit exaggeratione hostilitatis. Hec etenim gens uulnifica nefaria strage populos laniabat. Territi autem nimie obstinatione crudelitatis immanitateque persecutionis concitati circumquaque populi, confugiunt ad tuitionem urbis.



CAP. XI. De illatione sanctorum corporum infra urbis muros.


Sub ipso tempore regnabat Carolus Simplex; in Burgundia autem ducatum tenebat Richardus, pater Rodulfi regis. Tunc temporis preerat cenobio beatorum apostolorum Petri et Pauli abbas Samson, comptor diuine honestatis et amator sacre religionis. Is sane conturbatus obiecte pressura calamitatis, humillimam fratrum conuocat concionem, ut queat ab eis salubre consilium experiri. Demum horum omnium commune consilium uisumque est utile cunctis, quatenus sanctorum martyrum corpora, Sauiniani uidelicet et Potentiani, Altini atque Eodaldi, cum ceteris sanctorum corporibus et reliquiarum pignoribus, cum maximo honoris augmento in ecclesia eiusdem abbatie propria infra muros  urbis constructa transferrentur. Relictum uero est et decenter tumulatum corpus sancti Serotini martyris in quodam eiusdem loci tutiori antro. Quo peracto, iam prefatus presul dolose machinamenta emulationis monachis iniecit, commodius inquiens esse ut transueherentur sanctorum reliquie intra menia sancte matris Ecclesie Senonum in honore sancti Stephani protomartyris constructe. Cogitauit autem tum piorum fratrum simplicitas ob tenorem sanctitatis hec peragi exercitia; sed patuerunt postmodum hec adulationis famina.



CAP. XII. De urbis obsidione, et oratorio ab igne erepto.

Obsessa igitur urbe, quanta cede ecclesias earumque possessiones uel predia subruerit, uastauerit,  depopulauerit longum est paginis intimare, presertim cum et basilicam sancti Petri mirifico opere constructam atrocibus flammis cremauerit, uariamque supellectilem cum omnibus utensilibus diripuerit et prorsus pessumdare studuerit. Heu proh dolor! nec sine gemitu dicendum! Remanserat ibidem prefatum oratorium sancti Serotini martyris diuinitus ab igne ereptum; quod dolentes, plura flammis fomenta ingerunt molimine toto; sed illesum seruatur ad uegetationem hominum Dei nutu uiuido et merito. Salutifero siquidem interuentu sanctorum scilicet martyrum Sauiniani et Potentiani, Altini atque Eodaldi, ipsius sancti Serotini martyris intemeratum mausoleum seruatur;  quia obligauerat eos amor sincere dilectionis, nec patitur sanctorum artuum absentia citato frustrari solamine quem dudum sociauerat sibi fide caritatis unice.



CAP. XIII. De Nortmannorum reditu ad propria.

Demum itaque conuictis et necibus diuersis pluribus Nortmannorum enecatis, reliqui ad propria sunt reuersi; accelerantes autem monachi expetierunt ab episcopo reportari sanctorum corpora, ignorantes quod per subreptionem illic forent illata. At ipse toruis eos aspiciens oculis, priusquam eorum suggestionem audisset, inquit: Ultronei hoc ius, licet nolentibus uobis, tamen profluente clementia Dei, cunctis innotescere uolumus, et constitutionibus obligari, quatenus possideat huius sedis  dignitas horum sanctorum corpora quorum martyrii tirocinio uegetata luculenter coruscat. Ad huius calumniosam ergo assertionis seriem nonnulli prouocantur astutiores clerici, et potentiores proceres unanimiter asserentes, quatenus illic haberentur unde uiguerunt summi presules. Ad hec sepe fati antistitis feralia adduntur uerba: Legum enim iura pontifici cunctis decernenti, clericis quoque diuine maiestatis cultoribus, et uenerabilibus quibuscunque terris et regionibus tantorum martyrum congruit inseruire excubiis; uos agmen uulgale ad cenobitale propositum una cum rebus omnibus resumptis reuertimini, scientes deinceps nos horum sanctorum uenustari presentia. Gementium ergo et rogantium monachorum fragor attollitur, pauperumque terrulenta  corpora gestantium plebiumue utriusque sexus dolor personat dicentium: Ut quid taliter affligimur? quibus malis obnoxii ista perpetimur, si ad communis munimina refugii confugimus, quare traducimur? quare patronis frustramur nobis a Deo datis? Ad hec pontifex raptus temeritate praui consilii foris muros iussit eos propelli.



CAP. XIu. De monachorum instanti gemi u et presulis custodibus ostensaque terribili uisione.

Memorabilis itaque abbas Samson continuato dolore et abstinentia pene emoritur: sed et tota congregationis unanimitas, uigiliis et orationibus ieiuniisque pregrauata, eadem patitur incommoda. Christus igitur, omnium rerum censor equissimus, compatiens afflictis, suffragantibus sanctorum quoque  martyrum precibus, non diutius sustulit carere cenobium tam pretiose facultatis thesauro. Medio namque noctis confinio custodes ecclesie sancti Stephani conquatiuntur horrore acerrime concussionis; citato uero cursu, pontificis aures replent tremulis clamoribus: O presul, inquientes, fer nobis desolatis opem. Hec enim basilica in qua manemus timendum est ne funditus corruat: fragor nempe terribilis intus personat, et uibrantia luminaria  immense claritatis peruolant. Que superstitio, inquit episcopus, uestros agrestes perturbauit animos? uere fallacibus monachorum suggestionibus decepti uanisque pollicitationum spebus seducti estis. Sed uox testis ueritatis nequit exstingui atrociori commotionis turbine. Sequenti nocte turbata missa custodum ab episcopo solertia, fugiensque pre horroris magnitudine, denegat ibidem amplius se manere. Iubente episcopo, mox utraque pars custodum custodie mancipatur. In hac pernicie persistens episcopus, utpote uersutus moribus, tertia nocte semetipsum ecclesie custodem adhibuit, militum cuneo uallatus ingenti causa uere examinationis; corusci autem luminis densitate obcecatus, cepit uehementer debacchando frendere, et  obnixe ut asportarentur sanctorum corpora proclamare.



CAP. Xu. De reuectis sanctorum artubus ab urbe.

Conuocata denique adest sancti Petri modesta monachorum phalanx et receptis patronis, ultra quam credi potest letissima, cum magno tripudiantium exsultantiumque choro ad propriam sanctos deferunt basilicam. Quamobrem archiclauis eiusdem sedis nomine Bernardus  , pestifero inuidie zelo succensus, abstrahit pallium quo sanctissimi et apostolici patroni Sauiniani tegebatur tumba; arreptoque artauo  in frusta medium secans ait: Si horum Patrum caremus pignoribus, uel huius portiunculam retinebimus. Palliique pars ad posterorum memoriam adhuc in eadem sede seruatur.  Quanto sanctionis augmento hic quippe sacer locus  uiguerat omnibus liquido constat, presertim cum proprii effusione sanguinis ipsum dedicauerint, et creberrimis monachorum ibidem degentium exsequiis habeatur celeberrimus.



CAP. XuI. De antris ab abbate Samsone constructis.

Preterea uenerabilis abbas Samson, solertiori suo fratrumque preditus consilio, posterioribus cupiens sancire salutem, abditiora sanctorum artubus construxit antra. O laudabile fas piorum Patrum! Inuentum populorum pro salute publica, quis non disputat hos sophistas esse sagaces et colendos plurimumque ualere, cum memoria sanctorum interuentu longa maneat per tempora? At quanquam tegerentur sanctorum membra densis specubus, tamen  opinantibus illic adfore plurimis, eorum pio iuuamine sanabantur ab omnibus morbiferis doloribus.



CAP. XuII. De Guillelmi obitu.

Decedente Guillelmo presule, Gerlannus pontifex collaudatur, monachile propositum a primeuo infantie euo consecutus, et dogmatibus philosophie admodum fulcitus, parentum prosapia mediocris, sed liberalium artium non segnis sectator enituit.  Recensendum namque inter optima sue sagacitatis studia arbitramur fore, quod ualde diligens sepius dictum monasterium, ibidem turrim composuit opere polito. Mundiali cursu demum peracto, migrauit ad astra uocatus, sua mandans tumulari membra sancti Germani Antisiodorensium in basilica. Heldemannus in hoc postmodum pontificii electus solio, almi Dionysii monachus, cunctis nec non Christo placens, amabilis et dilectus. Huius in tempore regiminis Notrannus cenobii sancti Petri prelatus efferbuit; gazarum qui et conglomerator strenuus Neuernensium dignitatem presulatus promeruit muneribus. Ambitionis autem eius fastu pregrauatum sancti Petri cenobium, pene uenit ad nichilum. Honestabatur uero illius adhuc in tempore idem  locus, potioribus utrarumque facultatum rebus ditatus a Deo deuota Techilde regina; sed huius piacula uirtus diluat clementissima. Ceterum Heldemannus presul obiit sorte suprema raptus, insertus in supernis cetibus.



CAP. XuIII. Quod mortis examine Archembaldus a beato Sauiniano perculsus perierit

Presulatus honore Archembaldus sustollitur, parentum potius quam Dei prouocatus examine. Inuectus itaque hic lubrice iuuentutis furia, probrose uoluptati dedit operam. Exosam enim diuino cultui solertiam adhibens et caduca queque perituri eui amplectens, abbatiam sancti Petri omnibus namque rerum copiis opulentissimam, ad solum usque contriuit, ecclesiarum, uillarum, terrarumque  optima queque uendens et distribuens, reliqua in proprios usus detinens. Sed huiusce cunctos lamentabiles excessus propalare longum nefas ducimus: hoc solum addimus quod famulantium Christo fuerit insecutor horribilis ac odibilis, et secularium amator studiosissimus. Admonitus ergo in noctis uisione biduo a sancto Sauiniano equissimo martyre, noluit quiescere a nefario opere. Aggrediens hunc quoque tertio ac nolentem obedire iussis percussit mucrone inuisibili: Non diu, inquiens, tue nugas patiemur illecebrose actionis et desolare locum nostri effusione cruoris sacratum. Nudus omni prorsus tegmine uestium, repertus est in refectorio fratrum, quod sibi uindicans, eorum usibus impie abstulerat. Aequa directionis nempe censura,  nece subitanea iuste illum percussit, qui congregatas possessiones cenobii ob fratrum subsidia pauperumque siue confluentium omnium iuuamina, nisu toto contriuerat. Nec quisquam arbitretur incongruum sic illum finire, qui primitus abiecerat curam pastoralis dignitatis, etc.



CAP. XIX. De Anastasio pontifice, qualiter eumdem locum cepit restaurare.

Abeunte illo tam crudeli interitu, successit in episcopatu Anastasius, uir honestatis et mire probitatis. Pauescens hic quidem teterrime huius examen mortis, efficitur uoluntarius reparator sepe dicti loci. Preuentus autem diuino amore, et maxime  ipsius sancti martyris Sauiniani congrua uisionis admonitione, cepit ultro terras cenobii inquirere, pretio redimere, monachos educare, et sacre institutionis ibidem normam reformare. Talium omniumque gratia suffultus, humanam exuit labem et sanctorum in celis promeruit societatem, suaque membra in eadem basilica iacent tumulata.



CAP. XX. Obeunte Anastasio, quomodo Sewinus successerit.

Orbata Senonensis metropolitana urbs patrocinio huius, prefertur ad sublimandam presulatus magnificentiam Sewinus nobilitate precipuus et morum probitate coruscus. Hic preceptionis sancte strenuus obauditor, modesti mores precessoris insequi studuit optimos. Porro improba emulantium  molimina diruit, et Christo placentium amicitias sinceriter exquisiuit: omnia carismata insignia gestiens amplecti, et malignantium caduca renui. Dum plura ergo tentat peragi uirtutis opera, incurrit id quod manet obuiam ueritati; seua scilicet antiqui hostis incitamenta, qui ueternus fur quomodo leta Christi agmina interpellet, liuidis seminibus feruens insequitur. Excitat itaque male commeantium et irritantium deuios sensus clericorum: ciuium quoque eiusdem ciuitatis uehementer aduersus eum infesta decertantes, ac congrua quoque sanctuarii comprimi gliscentes. Preuius autem tutor supradicte urbis, quatenus male tumentia simul reuulsa corda internecet, preferendum se opponit clypeum ut tuta maneant uestigia subsequentium,  Deique domus defensa preferatur ad sublimia. Demum Christi uictorioso protectus munimine, prauorum conatus dulcibus interdum promulcet eloquiis; aliquando uero minacibus trahit proteritque increpationibus: intercidunt quoque interim queque penalia, et pullulant fauente Christo prosperitatis commoda.



CAP. XXI. Locato Sewino in sede, quomodo ipsum locum ornauerit abbate et monachis, resque proprias reddiderit.

Ignescit interea amor nobilitandi sanctorum cenobia, ac reparandi honorem pristinum eorum quecunque fuerant diruta: ardenter quin potius sancti Petri monasterium ob sanctorum suffragia uenustari disposuit, quod multorum prauitate dolebat euersum  iri. Sue ergo spectabilis exortum prosapia nobilitatis eidem cenobio prefecit abbatem, nomine Rainardum, moribus egregium et solertia preditum, reddita omnium media parte eiusdem abbatie rerum. Hic itaque adolescens strenue indolis, infulatus contigui gratia regiminis, uicinos quosque rectores probitatis actu precelluit: flammante quidem corde, utpote nobili, adaptare locum protinus studuit, et monachos nonnullos sophistico omnium liberalium artium dogmate insigniri decreuit; hoc summum omnium prenoscens bonum, quatenus his disciplinis liberalibus edoctis, et sacre religionis proposito informatis, status loci gratior haberetur, et ab omni magnificaretur.



CAP. XXII. De homine periurato super sancti Sauiniani altare.


Illo quoque in tempore accidit in prefato sepius cenobio euidens miraculum, quod minime credimus silentio tegendum. Profanus bonitate quidam namque homo, nomine Rothberthus, in uicina ortus uilla, cui nomen Masliacus-Maior indidit antiquitas, cupiditate fedatus obscena, illicitum sacramentum sancti Sauiniani perfecit in ecclesia: quamobrem rabies illico sepsit demoniaca miseroque cruciatu in omnium uexabatur presentia. Adsunt extemplo nonnulli et alii teterrimi spiritus, sed magistri criminum humaneque salutis auspices, qui latenter incitantes illum in diuersum compellunt nefas. uinctis denique conuiciator brachiis, suorum propitiatione  parentum, scelus eiusdem uidelicet agnoscentium, perducitur sanctorum ad antra martyrum, ne profundius caperet tremula compago artuum demoniacarum querelam debacchationum. Hic nudata gerens membra, multis ictibus sauciata, uastare ac laniare quosque tenentes se ut quibat desiderabat. Per lacunas siquidem cicatricum euiscerando reiiciebat sanguinem, et cruentas manus lorisque fessas dilacerabat, terribiliter inquiens: O Sauiniane prepotens martyr, cur me enecas cruciatibus diris? Pro certo ergo propinqui profitentur piaculum uicti; ob hocque multiplicia cordis ab imo trahunt suspiria; quinimo auxiliatricem Christi uirtutem per sanctorum obtentum eorumdem sibi flagitant adfore propitiam; quatenus ex latebris huiusce obsessi  demoniaca pestilens uis exeat, et recidiua uirtus Christi polleat. Irretitum eum utique funibus anhelus eorumdem ibi dimisit nisus de sanctorum iuuamine omnimodis fisus. Furebat uero spiritu feruido, efflagitans nomen sancti martyris Sauiniani dictu temerario. Nihil sane illius seueritate iucundius, nichil iucunditate seuerius. Iam uero omne robur uirium cesserat, et diuulsas lacertorum compagines sopor presserat. Ergo illi soporato adest propitiabilis uisio. uidit ab astris sane descendere insignes uiros, claritatis nimia luce respersos; aggrediuntur illum modestis plane gressibus, sed minantur duris increpa ionibus: Cur nostrum, inquientes, efferus presumptor intrasti antrum, qui recens nostri locum effusione sanguinis sacratum uiolasti ultroneus  conuiciator? Horum ergo dum fugeret intuitus heriles, territus, nec celer, et premissus splendor auolaret, et sibi anxio finem subiti inferret periculi, ceu mortuus perstitit ad hec mitior, reddita piorum martyrum clementia stupenti et pene emortuo pepercit. Ob tuorum, dicens, fidem parentum qui te nobis reliquerunt medendum, iubemus abire sanum. Mirabile dictu! mox denique nexus quibus manus habuerat uinctas decidunt, semotusque a pilario cui ligatus inheserat, prorsus recepit totius uegetationem corporis. At ille quanto sanior, tanto iucundat frontem uacantem omni nubilo, et in se patrate uirtutis ueridicus preco efficitur cunctis. Circumstat ergo persultantium cetus, pares camenas  paribus hymnizans modis rerum Creatori, cuius dono fiunt cuncta que miranda uidentur, etc.



CAP. XXIII. De ipso pontifice, quomodo ante pedes abbatis et monachorum prostratus iacuerit, et res quas adhuc tenebat reddiderit

Prouidus interea pontifex Sewinus, luculentiori preconio decoratus uirtutum, eidem congratulans cenobio diffundit uultus letitiam ab ore hilari et fida gaudia gerit: tunc omne cordis ipsius ab imo ludicrum aboffertur, olimque animus nugator Deitatis efficitur indagator, ac sua inepta uultu probitatis serio colorat. Enucleatius quippe copiosiusue effundit, que manicis tenacibus fouerat; quoniam munerari diui fenore sese non dubitabat. Horret  ferale cupiditatis monstrum, et inops egenusque rerum mauult obsequi Christo, quam letaliter sauciatus obcecari illecebris gazarum, presertim urgente superna admonitione sanctorum martyrum Sauiniani et Potentiani, in solemnitate celeberrima Ioannis et Pauli: qua stupefactus ocius etherii clauigeri Petri adiit claustrum, sese profitendo culpabilem ac facinorosum. Prostratus itaque iacens coram omnium fratrum obtutibus, uoce humillima indulgentiam efflagitat cernuus; cuncta itaque sua prefate abbatie predia reddidit, et ad suos necessarios usus uel pauculam portiunculam retinuit. Fauoralis aura inde monachorum attollitur, sed et totam perculit urbem Christum collaudantium congratulatio uehemens, etc.



CAP. XXIu. Post mortem Sewini quomodo Leothericus successerit, clerum et populum, abbatemque Rainardum et monachos dilexerit.


Post hunc ascitum superorum cuneo nutu Deitatis cunctiuido, Leothericus infulatur pontificis solio, actibus eximius, cuius laudabile culmen honoris amore sane parato compellimur propalare; sed facundia abest sagacitatis. Merito sinceritatis illius creuit plane sacerdotalis gradus, eodemque monitore precelluit normale decus sancte Dei Ecclesie, etc. Preterea miraculorum insignia, que illius enituerunt in tempore, longum duximus huic opusculo innectere. Ceterum crebro fati cenobii contiguus amator efferbuit, animosius uidelicet solertis rectoris abbatis Rainardi, communis utilia  sectando commode: congaudebat namque probi precessoris Sewini hunc bonitate superstitem, et morum salubritate heredem. Denique laude dignissimus Rainardus abbas prelata caritatis uirtute rutilans, sese suosque omni uoluptati abdicauerat, et continentie lege actitauerat, apostolice assertionis ultroneus auditor, sine castimonia inquientis impossibile esse placere Deo, illiusque philosophi qui nil ait esse prius meliusue celibe uita. Et hic specimen religionis non segniter tenuit, sed reliquisse quoque bonorum operum speculum pretendens, equitatis iura procerumque priscorum instituta flagranti amplectens nisu, spectabile multis resplenduit decus, etc. Officinarum queque diruta suis cum  utensilibus nobilitando reparauit attentius. Nisus interea affectionis eiusdem panditur circa sanctorum celebria festa martyrum, sed crebrius tabescebat, ignorans qua tegerentur tumba sancti scilicet Sauiniani membra.



CAP. XXu. De tumulis sanctorum Sauiniani sociorumque eius ab abbate Rainardo et Leotherico archiepiscopo reseratis.

Beatorum igitur martyrum Sauiniani, Potentiani sociorumque eorum corpora, ab abbate Samsone uenerabiliter tumulata intro in antris ob timorem paganorum, usque ad domni Leotherici archiepiscopi et domni Rainardi abbatis tempora ibidem latuerunt: quam ob rem experiri cupiens dicta seniorum solertius indicabat seria, presago presciens spiritu,  per sanctorum suffragia plura adipisci sanitatum remedia. Capessunt itaque consilium salubre, quo reserarentur sanctorum mausolea, qui antris continebantur in abditioribus. Hoc peracto, extemplo miri odoris exuberauit fragrantia, certioresque reddidit de eorumdem presentia; collaudantes Deum, recondiderunt ibidem decentius posita uIII Kalendas Septembris. Quibuscunque autem infirmis uel imbecillioribus collata est potio, de qua sanctorum lota sunt ossa, absque mora sanitatis meruerunt iuuamina. Ad illius profecto laudem magnificantur magnalia, qui tuitione cunctiuida regit quidquid creatum uegetat.



CAP. XXuI. Qualiter regina Constantia sanctum Sauinianum agnouerit.

 Eodem tempore regnabat Rotbertus regum piissimus. Hic, peractis diuersis restaurationibus ecclesiarum, nec non ornamentis sanctorum corporum, corpus sancti Sauiniani auro et gemmis argentoque ornauit: quod qualiter actum sit paucis est disserendum. Factum est dum quodam tempore Rotbertus rex Romam peteret, ut Constantia regina, una cum filio Hugone paruulo Tillo remaneret. Quod ut Berta regina, dudum causa consanguinitatis a rege repudiata, comperit, prosecuta est eum, sperans se fauentibus ad hoc quibusdam aulicis regis iussu apostolico restitui toro regio: unde Constantia regina timens se amoueri a regio latere, inenarrabili detinebatur merore. Que dum nocte quadam ad hoc nimiis cogitationum tumultibus pulsata  obdormiret, apparuit ei per uisum inenarrabili claritate circumdatus quidam angelicis decoratus canis, in sacerdotali habitu, uirgam pastoralem gestans manu. Quem nimio timore perterrita dum requireret quisnam esset, intonuit se fore episcopum, et appellari Sauinianum, cui et dixit: Constans esto Constantia; quia Deo propitia liberata es ab imminenti tristitia. Illa uero de tam preclara uisione perterrita, facto mane, cepit inquirere sollicite a circumstantibus clericis si illis in regionibus haberetur episcopus qui Sauinianus diceretur. Quibus ignorantiam suam profitentibus, unus  ex eis qui in monasterio sancti Petri fuerat nutritus, redeunte rege Aurelianorum futurus episcopus, nomine Theodericus  , respondit pro omnibus: Est, domina, in monasterio sancti Petri sanctus Sauinianus, primus metropolitane urbis Senonum archiepiscopus, qui per martyrii triumphum una cum sociis peruenit ad celestis regni brauium. Huius martyris si deuota mente adieris presentiam, id quod promisit absque dilatione noueris te consecuturam. At illa, de tanti uiri consilio gaudens effecta, citissime una cum filio expetiit sancti Petri limina, et diutissime lacrymas fundens ante corpus beati martyris totisque uiribus se committens eius fidei, gaudens remeauit ad propria, de uisitatione tanti patroni confortata. Nondum transierat dies  tertia, cum subito adest intempesta nocte legatus regius ante ianuam, nuntians in proximo adfuturam eius presentiam, qui Deo ducente propriis sedibus restitutus, ut ueracissima approbaretur promissio martyris, deinceps propriam coniugem magis quam eatenus dilexit, et sub eius nutu omnia iura regalia et quecunque possidere uidebatur manere disposuit. Sed illa minime oblita promissionis sancti, satagere cepit qualiter exornaretur corpus eius gemmis et auro, quod diu inclusum plumbo, ab antiquis patribus absconditum fuerat sub atrio, et regi suggerens sua uota, Deo auxiliante, ad ea implenda paratum illum inuenit per omnia. Qui accersiens Odorannum eiusdem loci monachum, qui ad hoc opus perficiendum uidebatur idoneus,  commisit una cum regina eius fidei tante pietatis opus. Dederunt igitur Senonis in primis per manum Waldrici prepositi argenti meri libras Iu; deinde Senones per manum Willelmi cubicularii argenti meri solidos Lu. Postea miserunt per manum Odonis Paratgii argenti meri solidos XXXuII; miserunt etiam ad Parisius per manum Odoranni monachi auri solidos XuII, et denarios uIII, et gemmas pretiosissimas. His ita patratis, restat uti mirabilia Dei, que in fabricis huius operis oculisque nostris uidimus, et ex parte manibus contrectauimus, Christi fidelibus intimemus: que silentio tegere crimen est admittere.



CAP. XXuII. De Odoranni monachi profectione ad palatium, et auro ab regina accepto in capse fabricam.


Igitur occupatus rex uariis seculi curis, intermisit aliquantulum ad monasterium mittere sumptus cepti operis. Tranquillitate uero percepta, mandauit per Francolinum iam dicto fratri ut concito gradu ueniret Druis ad suscipiendum munus operis. At ille uespertina synaxi expleta, et, ut mos est monachis, percepta benedictione abbatis, ire perrexit ad cacumina Druensis  Castri. ueniens uero post solis occasum ad sancte Columbe portum, transfretauit cum suis Icaunam fluuium: cumque paululum substitisset in littore, inter ceteras stellas quibus nox  illustrabatur uidit quoddam sidus exsurgere eo in loco quo estiuo tempore solet horam diei primam sol demonstrare; quod exsiliens de sui ortus loco, uirtute diuina cepit ferri uelociter per era, petens celi eminentiora loca pene usque ad illud punctum quo ea tempestate solet fieri hora sexta. Quem cum famulus, equo preparato cui insedere debebat, hortaretur, quia nox imminebat, ut ascenderet: Sustine me paululum, inquit, et intuere cum tuo socio mirabilia Dei que hactenus non uidi. Quo miraculo famuli attoniti, ignorantes quid presagii preferret, signaculo crucis se muniunt, et Deo sanctoque Sauiniano pauefacti corde se committunt. Stella uero in loco quo uenerat paululum substitit, et retrogrado cursu ad locum unde uenerat in unius hore spatio  iterum rediit. Quam pene usque ad tertiam uigiliam noctis contemplantes, eam inter cetera sidera implere cursum solitum uiderunt ouantes, et inter se quid demonstraret conferentes; quibus animo occurrit quod ceptum iter prospero gressu peragerent, et demum uoti compotes concite ad domum redirent. Dantes propterea sese maturius labori cepti itineris, per squalidam Belsam, eo surgente a mensa, peruenerunt ad palatium regis. Premissa uero salutatione regis et regine, ut ueracissima apparerent sideris presagia: Suscipiens, inquit monacho regina, que sancto Sauiniano pro posse disposuimus ad presens mittere munera, festinus reuertere ad propria; quia nos summo mane disposuimus abire alias. Et statim proferens auri tredecim solidos ad publicam monetam  Aurelianensem appensos: Si, inquit, tibi non sufficit mea ponderatio, prebeat fidem proprio oculo iterata propensio: quo ponderatore nichil aliud quam quod regina predixerat fuit inuenire. Regressus itaque monachus uoti compos ad monasterium, postquam regis ex parte et regine dixit abbati et fratribus aue, protulit auri fului sancto Sauiniano transmissum munus de cassilide. Appensum ergo palam omnibus per manum Francolini ostiarii et Raimberti cellerarii regis, trutina uergente, inuentum est septem denarios plus habens. Unde stupefactus frater qui detulerat, et ceteri admirantes, cognouerunt pro certo quia qui sideris mutatione in eundo dignatus est ostendere miraculum, et qui ex nichilo fecit totum mundum, in sacculo fidei ob  meritum martyris concessit exuberare fuluum sub septiformis numero spiritus aurum. Et qui ad redimendum filios uidue, Elisei intercessu, fecit superexcrescere oleum, exigui auri munusculum deuotione regis et regine fecit maximum: et caput Christi Deus, qui per prophetam suum dixit: Argentum et aurum meum, quidquid membris suis, id est sanctis martyribus, confert, alterius non est. Postea dedit rex per manum Odoranni monachi Senonis auri uncias uIII et argenti meri solidos Xu. In perficiendo uero opere, ne fieret regi oneri frequens requisitio auri et argenti, addite sunt de thesauro ecclesie quinque uncie auri, et tres libre argenti meri.



CAP. XXuIII. De sancti Sauiniam translatione, et miraculis coram Rotberto rege factis.


Descripto itaque apparatu Deo dignissimi operis, opere pretium est exarari miraculum scripture uomere quod Dei omnipotentia presentibus nobis dignatus est agere in sancti martyris translatione. Optata festiuitatis eius dies, qua ab antiquis Patribus eius uenerabile corpus una cum sociis in basilica sancti Petri translatum est, appropinquabat: et rex aliquantulum Senonis commoratus redire disponebat Parisius; unde uocans archiepiscopum Leothericum, humiliter postulauit ut monasterium adiret et sancti martyris corpus de locello plumbeo, in quo ab antiquis Patribus positum fuerat, in aurea capsa quam illi parauerat transponeret. At ille sexta  feria, cui succedente die Dominica futura prestolabatur festiuitas, ad monasterium ueniens, summa cum ueneratione una cum fratribus monita regis impleuit; corpusque sancti Eodaldi quod cum eo reperit cum corpore sancti Sauiniani ponens, ossa pueri paruuli cum eo humati reposuit una, et, expletis missarum solemniis, edendum abiit. Fratre uero, sub cuius arbitrio et prouidentia totius operis fabrica constabat, in choro monasterii residente, et imagines argenti, quod operculo capse superponi disposuerat, cera molli refouente, superuenit ex improuiso, ductore puero paruulo, quidam cecus postulans se intromitti in crypta ubi sancti Sauiniani repositum erat corpus. Qui sciscitatus a monacho quis esset, et unde esset, uel cuius rei gratia aduenisset, professus  est se esse rusticum, et in pago Wastinense, in uilla que Fontanas dicitur, habere habitaculum ad manendum et proprio nomine uocari Mainardum, et admonitum nocte preterita in somnis ut ad sancti Sauiniani presentiam ueniret et lumen oculorum ibi reciperet. Erat enim triennium ex quo lumen amiserat oculorum. Intromissus itaque ad sanctum, diutius orauit; sed nichil luminis ipsa die percipere meruit. Nimio uero suauitatis odore, ut ipse dixit, repletus, ad propria est reuersus. Adueniente igitur die Dominica, adest rex cum suis episcopis et proceribus, abbatibus quoque et clericis, nec non et populo innumerabili ad transuehendum corpus martyris. Quem suscipiens una cum filio suo Rotberto propriis scapulis, reposuit cum manibus suis in illo  loco ubi in presenti ueneratur a fidelibus populis. Peracto deinde solemni officio, et rege recumbente ad mensam monachisque edentibus, sedebat ibi sepe dictus monachus ubi eum perindie sedentem supra scriptus inuenerat cecus; qui nutu Dei ducente se puero superueniens, dixit se iterum in somnis admonitum ut quantocius expeteret sancti Sauiniani auxilium, et proiiciens se solotenus ante presentiam sancti, eius suffragantibus meritis, uisum recepit, et qui eo usque a paruulo puerulo ducebatur, eo ducente, puer ad domum reuertitur. Rex uero surgens a mensa orationis causa, ut mos illi erat, solus remansit in ecclesia: qui dum oraret, contigit ut sepe dictus frater ecclesiam intraret: quem aspiciens  eminus tranquilla manu innuit ut accederet propius. Cui: Enarra mihi, inquit, sanctus Potentianus sancto Sauiniano quid fuerit. At ille quod socius eius in itineris labore, et successor in honore, et collega martyrii fuerit humiliter intulit. Tunc rex grauiter cepit conqueri, et pugnis pectus tundere,  eo quod eos ab inuicem separasset corpore, et promittens se eum socio redditurum, commisit eidem fratri XXX et tres solidos meri argenti, ut inde inciperet preparare scrinium sancti Potentiani. Sed dum ista cogitabat agere, preuentus superna uocatione reddidit Deo debitum patris nostri Ade.



[OPUSCULA.]





IN OPUSCULA SEQUENTIA MAI MONITUM.


Inter Christine Suecorum regine codices, nunc uaticanos, priscus quidam autographus, ut reor, opuscula continet Odoranni monachi, qui ante medium seculum XI non incelebris in Gallia sub Roberto rege fuit, apud quem gratia plurimum floruit. Ex hoc codice Chesnius impetrauit olim a senatore Petauio, tunc eius domino, breue chronicon illud quod inter Scriptores rer. franc. tom. II uulgauit. Preterea mutilam quamdam Odoranni epistolam  Mabillonius edidit. Cetera omnia que in perraro codice latent, ab ipso auctore in unum corpus, ut ipse monet, compacta opuscula, nemo adhuc extulerat, etsi ea neque eruditione historica carent, et in biblicis, musicis physicisque questionibus et doctrinis non inficete uersantur. Placet apprime in opusculo 8 formula genuina electionis per id tempus episcopalis  : in opusculo 9 concio ad populum pro electo episcopo: in 11 exhortatio monastica: in 12 demum fraterne unanimitatis testamentum. Hymnus uero in sanctum Sauinianum, utrum Odoranni sit an potius Roberti regis, a quo et alios hymnos compositos constat, non definio. Certe hic diuersa manu in codice scribitur. Senonensia demum epitaphia, que subiungimus, Christianarum inscriptionum thesaurum aliquantulum augent.





ODORANNI OPUSCULA.




PROLOGUS.

 . . . locusta frequenter inpinguat, kapparis dissipatur  . Ante quam recurrat uitta aurea  , et ad uocem columbe consurgatur, et rota super cisternam  conteratur, et puluis ad terram suam unde erat reuertatur, et spiritus redeat ad Deum qui dedit illum, meminisse debemus, karissime, tenebrosi temporis, et summo studio animaduertere futurum iudicium districti iudicis; et non solum bonorum actuum exhibitione, uerum etiam scriptis et dictis, proximis nostris, ad bene agendum exemplum prebere. Unde ex multis, que diuersis temporibus peregi, paternitati uestre  pauca curaui tradere opuscula, non solum uobis utilia, uerum etiam  absque scrupulo inuidie, ea legentibus, Deo a quo bona cuncta procedunt auctore, profutura. Igitur in primis de domne Theudechildis origine et fine, et loci nostri fundamine, ea que, Rotberto piissimo rege adhortante, et domno Leutherico archiepiscopo  commonente, breui calamo comprehendi, ponere disposui. Deinde per annos Domini demonstrare uolens quibus temporibus et a quibus personis sit sanctorum pignoribus idem locus ditatus, intentione humillima perstrinxi; inter cetera, ea que in translatione sancti Sauiniani uidi fieri miracula. Cetera suis capitulis adnexa manifesta pandunt lectoribus examina.


EXPLICIT PROLOGUS.



INCIPIUNT CAPITULA SEU TITULI OPUSCULORUM ODORANNI.


     CAP. I. Origo, actus, et finis domne Theudechildis regine, et constructio monasterii sancti Petri.
    II. Demonstratio per annos Domini, quibus temporibus uel a quibus personis monasterium sancti Petri preceptis regalibus, seu priuilegiis episcopalibus, nec non pignoribus sanctorum dotatus sit; et quod episcopus Sennensis primatum Gallie et Germanie habeat, et secundus papa appelletur; et ostensio miraculorum sancti Sauiniani.
    III. Ad Willelmum abbatem sub caritatis laude gratiarum actio. Et de accusatoribus et accusatis, seu de falsis testibus. De conspirationibus quoque uel inscriptionibus adtitulatio. Et de reparatione sacerdotis scripta Gregorii et Isidori.
    Iu. Ad Eurardum monachum de tribus questionibus.
     u. Ad Rotbertum monachum de tonis musice.
    uI. De diuisione monochordi ad monachos sancti Germani Antissiodorensis, qui apud sanctum Leodegarium morabantur.
    uII. Ad Arembertum monachum de responsorio Aspictens a longe, contra Amalarium et dramatis  resolutio, mysticaque Sunamitidis interpretatio.
    uIII. Electio episcopalis ab Odoranno edita.
    IX. Sermo eiusdem in ordinatione episcopi uulgariter pronuntiandus.
    X. De iniuriis sacerdotum et excommunicatione episcoporum.
    XI. Exhortatio Odoranni Masciacensibus monachis, ab Ingone abbate directa.
    XII. Testamentum fraterne unanimitatis ab Odoranno editum.
    XIII. Odoranni epistola ad Ayrfredum didascalum sancte Aurelianensis Ecclesie, et monasterii sancti Auiti archimandrite, et Hugoni sancte matris ecclesie Senonensis archidiacono.
     Conualescens aliquantulum a diutino et grauissimo pedum incommodo Odorannus, incarnationis Dominice anno MXLu, etatis uero sue fere LX, ne forte inuidorum astu presentia opuscula deperirent, ea in uno corpore collegit, et amore caritatis studiosis fratribus, ut in eis exercitarentur, reliquit.




EXPLICIT ARGUMENTUM.



IN CHRISTI NOMINE INCIPIT LIBER OPUSCULORUM ODORANNI MONACHI.



OPUSCULUM PRIMUM.

 Postquam a ualentiniano imperatore Franci a Sicambria expulsi, in extremis partibus Rheni fluminis habitare ceperunt, communi consilio elegerunt sibi regem Faramundum nomine, filium Marchomiris, qui fuit de stirpe Priami Troianorum regis. Mortuo uero Faramundo, Clodionem filium eius regem sibi fecerunt; quo defuncto, Meroueus filius eius in regno sublimatus est. Illo quoque obeunte, filius eius Childericus regnum suscepit. Post cuius discessum, filium illius Chlodoueum ingenio callidum, armis bellatorem strenuum, et consilio prudentem, Franci sibi regem statuunt. Hic adhuc paganus duxit uxorem Christianam, nomine Chrochildem, filiam Chilperici regis Burgundionum, fratris Gundebodi ducis, quorum pater  Gundoueus rex Burgundionum fuit. Postquam uero Chlodoueus rex, uxore sua exhortante, et sancto Remigio Remensium episcopo predicante, sub sancte Trinitatis nomine baptizatus est, eo iubente, Chrochildis regina ad meridianam plagam urbis Parisiace, interposito Sequana flumine, in honore  sanctorum apostolorum Petri et Pauli monasterium mirifico opere construxit. Debellatis autem Chlodoueus multis et magnis regibus, mortuus est in pace, et sepultus est in iam dicta basilica sancti Petri, ubi et beata Genouefa consepulta manet. Mortuus est autem anno quinto postquam Alaricum regem Gothorum interfecit, anno trigesimo regni sui. A transitu uero sancti Martini usque ad transitum Chlodouei regis, fuerunt anni CXII. Post mortem quoque eius, quatuor filii ipsius, Theodoricus uidelicet, et Chlodomiris, Childebertus, et Chlotarius, regnum eius inter se diuiserunt. Adhuc autem Chlotario iuniore, tribus fratribus defunctis superstite, soror eius Theudechildis nomine, eo fauente, in conspectu Sennensis urbis, ad instar illius quod  genitores eius Parisiis construxerant, in honore supradictorum apostolorum monasterium edificauit; et ut sub sancta religione et abbatis imperio ibidem monachi Deo cunctis diebus deseruirent, instituit; corpusque suum ibidem sepulture tradere mandauit. Quicquid uero citra Ligerim, id est in  Francia, uel ultra Ligerim, id est in Aquitania, siue de possesso seu de adquisito habere potuit, eidem case Dei sub titulo testamenti condidit. Quod si quis ad plenum nosse cupit, si ipsius monasterii, ut sunt, reserata illi archiua fuerint, pro certo nosse poterit. Tunc temporis pene per uniuersam Galliam Fortunatus presbyter, natione Italus, uir disertissimus, clarus habebatur. Hic postquam Chlotarius rex hominem exuit, eiusque filius Sigebertus regnum suscepit, quedam que apud nos habentur, in ipsius Sigeberti laude et Brunechildis regine opuscula edidit  . Domna uero Theudechildis regina, quanto pietatis fonte redundauerit, quamque laudabilem  uitam duxerit, idem Fortunatus scribens ad illam, luculenter uersibus exsequitur.

Inclyta progenies, etc., ut in Fortunati editionibus. Item epitaphium Theudechildis.


Quamuis auratis, etc., ut in edd.





Hunc regina locum monachis construxit ab imo
   Theuchildis rebus nobilitando suis.
Cuius nunc licet hoc corpus claudatur in antro,
   Spiritus astrigero uiuit in axe Deo.
Implorans rectis pastoribus euge beatum.
   Det rapientibus hinc heu mala digna Deus!



OPUSCULUM II.


Continetur secundo opusculo Chronicon Odoranni, quod ex hoc ipso codice edidit Chesnius inter scriptores rerum Francicarum, tom. II, ideoque a nobis pretermittitur.



OPUSCULUM III.

Domino sacro-sancto et pie semper in Christi uisceribus recolendo, monasterii sanctissimi martyris Dionysii abbati WILLELMO, eius nimium cupidus honoris frater, ODORANNUS presentis eui prospera, et eterne felicitatis gaudia.

 Cum omnium ueteris et Noui Testamenti Scripturarum series, fide, spe, et caritate colendum Deum insinuet, atque maiorem horum esse caritatem Apostolus aperte demonstret, dilectione Dei et proximi ipsa caritas adimpleri euidenter dinoscitur, si secundum preceptionem diuini eloquii Deum toto corde, tota anima, tota uirtute, et proximum tamquam nos ipsos amamus. Nam quamuis hoc quod ait apostolus Iacobus, si quis totam legem seruauerit, offendat autem in uno, factus est omnium reus, minus studiosos lateat, tamen hoc unum de caritate, que Deus est, illum dixisse, peruigili lectori patebit, si Pauli apostoli ad Romanos scribentis subtilissimo mentis oculo uerba prospexerit, ubi ait: Nemini quicquam debeatis nisi ut inuicem  diligatis: qui enim diligit proximum, legem impleuit. Nam non adulterabis, non occides, non furaberis, non falsum testimonium dices, non concupisces rem proximi tui, et si quod est aliud mandatum, in hoc solo instauratur, Diliges proximum tuum sicut te ipsum. Cuius caritatis ardore succensus in tantum, reuerentissime Pater, feruere dinosceris, ut non solum beniuolis, uerum etiam proprie saluti contrariis, admirabilis uidearis. Prelationis quoque honore inter domesticos suffultus, nequaquam extolleris, sed sic inter eos quasi unus ex ipsis; et merentibus atque in amaritudine positis, haud segniter compatiendo, similis cum Apostolo effici non uereris. Quod erga paruitatem meam te fecisse non ambigit quicumque me facie nouit. Nam cum inuidorum  astutia uniuersus pene orbis contra me conspirasset in tantum ut, cupiditate preualente, audientia mihi denegaretur, mox ut limina almi Dionysii  adtingere merui, honorabiliter ultra quam pusillitatem meam decebat suscipere, et in ipsa congregatione una cum uoluntate omnium fratrum me non ut inquilinum et hospitem, sed ut ciuem et domesticum dignatus es deputare. Postquam uero a domno Ingone abbate, diuinitate propitia, arcessiri merui, muneratum me diuersis donis, cum maximo honore propriis locis reddidisti.

Unde quid digne tibi retribuam non inuenio; quia si omnes capilli mei uerterentur in linguas, non ualerem uerbis explicare tibi debitas gratias. Sed ne ingratus examussim inueniar, unum quiddam cuius homo ignorat pretium tibi impendo, dum frequenter calicem salutaris accipiens, et nomen Domini inuocans, pro  salute tua hostiam salutarem superne maiestati offero. Preterea quia negligentia sacerdotum et cupiditate rei publice curam gerentium, curiosa sectantes quos Apostolus denotat, et delatores quos mundane leges omnino excludunt, impune seuiunt, et ob hoc frequentes conspirationes et periuria circumquaque, et quod sine maximo cordis merore dici non potest, in ordine ecclesiastico ebulliunt, huic errori contraria de regulis ecclesiasticis sumpta, dignum putaui tibi mittere pauca. De reparatione quoque sacerdotis mihi huic operi certum quiddam addere placuit, quatinus si huius rei questio forte ab eruditis uentilata fuerit, quid super hoc sanctitati tue decernendum sit, nouerit. uale.


 (Sequuntur heic in codice contra crimen calumnie 1. ex decretis Innocentii; 2. ex concilio Carthaginiensi; 3. ex Capitularibus Caroli Magni; 4. ex concilio Chalcedonensi; 5. ex libro IX legis Romane  [

»Si quis iratus crimen aliquod temere cuilibet obiecerit, conuicium non est pro accusatione habendum; sed premisso tractandi spatio, id quod iratus dixit, per scripturam se probaturum esse fateatur. Quod si fortasse resipiscens, post iracundiam quod dixit iterare aut scribere fortasse noluerit, non ut reus criminis teneatur.« Item. »Nisi inscriptione celebrata, reum quemquam non fieri, nec ad iudicium exhiberi; quia sicut conuictum pena constringit, ita et accusatorem, si non probauerit quod obiecit.« Item. »Non credendum est eorum confessioni contra alios, qui in criminibus accusantur, nisi se prius probauerint innocentes; quia periculosa est  et admitti non debet rei aduersus quempiam confessio.« Item. »Ante inscriptionem nemo uocetur criminosus. Nam inscriptione per ordinem facta, tunc a iudice suscipiendus est reus; ea tamen ratione ut tam accusati quam accusatoris dignitas estimetur; et unumquemque ante discussionem ita iudex faciat custodiri, ut eorum natales aut dignitas patiuntur. Sane his qui crimina sua in questione confessi sunt, de aliis si dicere uoluerint, a iudice non credatur; quia iure legibus constitutum est, ut spontanea professione reus reum non faciat; neque illi de altero credatur, qui se criminosum esse confessus est.« Item. »Seruus dominum accusans, non solum audiendus non est, uerum etiam puniendus, nisi forte  dominum de crimine maiestatis tractasse probauerit.« Item. »Si seruus dominum aut amicus uel domesticus siue libertus patronum accusauerit, uel detulerit cuiuslibet reum, statim in ipso initio accusationis, gladio puniatur; quia nos uocem talem exstingui uolumus, non audiri; nisi forte dominum aut patronum de crimine maiestatis tractasse probauerit.«




De accusationibus uel inscriptionibus constitutum est ab imperatoribus Theodosio et Constantino, Arcadio, et Honorio, uel ceteris, contra improbos accusatores, ut in falsis criminibus eos accusare non  delectet. Igitur ego ille aduersum te in rationibus publicis adsisto. Si iniuste interpellauero, et uictus exinde apparuero, eadem pena, quam in te uindicare pulsaui, me constringo atque conscribo partibus tuis esse damnandum atque subiturum. Et pro rei totius firmitate manu propria firmo, et bonorum uirorum iudicio roborandum trado.





Hic monachis longos tribuas pia uota per annos
   Et maneas pastor ne lacerentur oues.



OPUSCULUM Iu.


Domino fratri et consacerdoti EURARDO syncellitarum infimus frater ODORANNUS quicquid sibi.

 Quod omnis medicina aut ex similibus aut ex contrariis fiat, ut comperi, tua fraternitas non ignorat. Quod uero qualiter ex similibus et dissimilibus, deque nec ex toto similibus, neque ex toto dissimilibus omnis harmonia iungatur, licet etate et merito me precedas, a me doceri cupis. Ne egre feras, reuerende Pater, si differo; quia quod petis, nisi fallor, non est tue etatis neque ualitudinis. Sufficiat tibi in quantum facultas suppetit, regularium modorum initia et fines, ascensiones, nec non et descensiones in monochordi plana superficie nosse, et grauium acutorumque sonorum demulceri dulci modulamine. Ceterum questionum tuarum non immemor, quid de preuaricatione Salomonis Augustinus doctor egregius senserit, quidque interpres  et expositor diuine legis Hieronymus de eius penitentia scripserit, uel ubi illum catholice fidei defensor Ambrosius sanctum appellauerit paucis intimabo.

In expositione libri Genesis ad litteram, libro X Augustinus de eo: »Salomon, inquit, uir tante sapientie, numquidnam credendum est quod in simulacrorum cultu credidit esse aliquid utilitatis?  Non; sed mulierum amori ad hoc malum trahenti resistere non ualuit, faciens quod sciebat non esse faciendum; ne suas quibus deperibat atque defluebat delicias contristaret.« Item Hieronymus in libro explanationum super Ezechihel XIII: »Domui, inquit, Israhel eorum qui animo conspiciunt Deum, ostenditur domus, hoc est templum, quod Ezechihol situm in monte conspexit. Et non solum in monte, sed, sicut nunc dicitur, in summitate montis. Quam nequaquam illam putemus, que a Salomone constructa narratur in Regum et Paralipomenon libris; illa enim alterius ordinis atque mensure est, et in singulis magnam habens diuersitatem; tantumque inferior templo quod nunc ostenditur Ezechiheli, ut non solum cultores eius uel editui, sed et ipse fabricator  eius Salomon peccauerit, et offenderit Deum, licet postea egerit penitentiam, scribens Prouerbia in quibus ait: Nouissime ergo egi penitentiam, et respexi ut eligerem disciplinam.« Ambrosius quoque in libro Hexameron mentionem ipsius faciens »quoniam, inquit, et elephantos uides tibi subditos, et leones subiectos, nosce te ipsum, o homo, quia non ut ferunt Apollinis Pythii, sed Salomonis  sancti est, qui ait: Nisi scias te, formosa inter mulieres.«

De abortiuis uero fetibus, postquam in uteris matrum uiuere ceperint, quod originalis peccati pena teneantur obnoxii, sanctus Augustinus in libro quem De fide ad Petrum diaconem scribit, inter cetera sic ait: »Firmissime tene, et nullatenus dubites, non solum homines iam ratione utentes, uerum etiam paruulos, qui siue in uteris matrum uiuere incipiant, siue iam de matribus nati, sine sacramento sancti baptismatis, quod datur in nomine Patris et Filii et Spiritus sancti, de hoc seculo transeunt, ignis eterni sempiterno supplicio puniendos; quia etsi peccatum proprie actionis nullum habuerunt, originalis tamen peccati damnationem carnali conceptione et natiuitate  traxerunt.« In libro quoque Enchiridion idem doctor scribens ad Laurentium, de hac questione plenissime disputat.

His ita explicitis, restat de origine ammarum solutio questionis. Quam ne modum epistole excedens, emulis qui dum mihi detrahunt, semetipsos illudunt, susurrandi occasionem prebeam, prescriptis auctorum nominibus, separatim subnectam. Illud uero beati Gregorii pape uniuersalis, quod ad Secundinum reclusum scribit inquiens: »De origine anime inter sanctos Patres requisitio non parua facta est; sed utrum ipsa ab Adam descenderit, aut certe singulis detur, incertum remansit, eamque insolubilem professi sunt esse questionem. Si uenerit in manus tuas dulcissimam mihi caritatem  tuam non moueat; quia, ut uerbis ipsius qui habitaculum extitit Spiritus sancti loquar, nos affirmare nolumus, quod apertis testimoniis non approbamus.« Cassiodori etiam librum De natura anime, et primum Sententiarum librum Isidori legere ne pigriteris. Sed ne diutius diuersorum opiniones librando, in his moras uidear innectere, quid Isidorus in  libro De definitionibus ecclesiasticorum dogmatum senserit; quidque de huiusmodi questione disertissimus uersificator Prudentius scriptum reliquerit, articulus demonstrabit. uale in Christo, monachorum gemma fulgida, et ora pro me.

Sequitur Isidori de origine anime: Nihil incorporeum et inuisibile usque humana substantia. Deinde uersus Prudentii:

Occurrit dubitans hic dissertator, et illud;
usque:

Numen non liceat, plenum sibi semper et in se.

Deinde pergit Odorannus. Huc usque finis questionis tertie de origine anime. Ceterum propagationem humani corporis tradunt naturalium scriptores rerum quadraginta et sex dierum numero perfici;  quia uidelicet sex a conceptione diebus lactis habeat similitudinem, sequentibus nouem conuertatur in sanguinem, deinde duodecim solidetur, reliquis decem et octo formetur usque ad perfecta liniamenta omnium membrorum; et hinc iam reliquo tempore usque ad tempus partus magnitudine augeatur. Sex autem, et nouem, et duodecim, et decem et octo, quadraginta quinque faciunt: quibus si unum adiecerimus, id est ipsum diem conceptionis, XLuI inueniemus. Id ipsum et nomen Adam, qui quatuor litteris scribitur, significat. Nam , quod est septemtrion, ab alpha incipit; et quod est occidens, a delta incipit; et , quod est oriens, ab alpha incipit; et , quod est meridies, a mi incipit; que sunt quatuor partes orbis ab his  quatuor litteris incipientes; que littere, si in computo Greco considerentur, XLuI faciunt; nam alpha unum, delta quatuor, iterum alpha unum, mi quadraginta, qui simul ducti XLuI reddunt.


Hec quoque qui legitis, rogo, reddite uerba salutis,
   Nam mihi charta leuis, pondus amoris erit.



OPUSCULUM u.


Dimidie parti anime sue, fratri et consacerdoti ROTBERTO, peccatis maximis obuolutus frater ODORANNUS quicquid amico amicus.

 Quod uere amicitia sit animorum societas, testatur, reuerende frater, dulcior mihi melle dulcissimo, perfectissima tui animi caritas, que me in tribulatione nuper posito non solum non erubuit, uerum etiam ex pii cordis intimo lacrymas sepe fundendo, et frequenter superne maiestati hostiam laudis immolando, semper tremendum iudicem, ut spero, mihi placatum reddidit. Nunc uero quia in retributione tanti beneficii nequaquam ignaua opum pondera, quibus ad facinus nichil instructius cum habendi sitis incanduit, ad meritum nichil uilius cum ea sibi uictor animus calcata subiecit; neque axiomata philosophorum, Stoicorumque sophismatum cauillationes, sed, quod his melius estimas, recte modulandi notitiam a me tibi demonstrari postulas, pandam tibi euidenter in quantum dederit superna pietas. Et  primo musicarum chordarum nomina alphabeto continuo insignita prefigam: et sic demum regularium modorum nomina cum formulis subnectam. Nomina uero chordarum idcirco tibi designo, ut si forte, auxiliante superna gratia, notitiam modulandi in regulari monochordo obtinere ualueris, quot interuallis toni inter se differant, dinoscere possis.


Sequitur mediocre opusculum de tonis musice, cum musicis notis, etc., quam ego lucubationem peritis eius artis, cuiusmodi medio euo erat, uulgandam aut illustrandam relinquo. Sic autem concludit Odorannus.

Ecce tibi, bone uir, protelata sed ut spero non inutili parenthesi, recte modulandi formulis leuius quam potui traditis; restat ut si ad altiorem scientiam artis musice peruenire non potueris, saltem totum monochordum quinque tetrachordis in tribus  generibus, diatonico uidelicet, chromatico, et enharmonico, constare noueris; quorum primum dicitur hypaton, secundum meson, tertium synemmenon, quartum diazeugmenon, quintum hyperboleon. Symphoniis uero non, ut aliqui uolunt, sex, sed quinque. Harum prima est diatesseron, constans epitrita proportione, id est sesquitertia, ut est ·IIII· ad ·III· Secunda diapente, constans hemiolia, id est sesquialtera, ut est ·III· ad ·II· Tertia diapason, constans dupla, ut est ·IIII· ad ·II· Quarta diapason et diapente, constans tripla, ut est ·uI· ad ·II· Quinta bis diapason, constans quadrupla, ut est ·uIII· ad ·II· Epogdous uero, id est tonus, uicem obtinens puncti, constat sesquioctaua, ut est ·uIIII· ad ·uIII· Fit autem diatesseron consonantia in duobus tonis, et minori semitonio.  Diapente in tribus tonis, et semitonio minori. Diapason in tonis quinque, et duobus semitoniis minoribus. Ac per hoc diatesseron quattuor, diapente quinque, et diapason continet chordas octo. Ante omnia autem cauendum est cantori in prescriptis modorum formulis, ut omnis cantilena aut cum  sua differentia incipiat, aut epogdoo, id est tono, uel pleno enharmonio, id est duobus tonis, seu diatesseron uel diapente ab ea differat. Si uero uis nosse quid sit differentia: differentia est similium rerum quedam dissimilitudo; uel, differentia est sufficiens discretio ad id quod susceperis discernendum.

Habes igitur, o mi dulce solamen laborum Rotberte, recte modulandi notitiam breui schedula comprehensam, et utilitati multorum, si in ea non segniter studuerint, aliquantulum profuturam. Que si in emulorum manus deuenerit, et eam, occulte lectitantes, publice subsannauerint, sua sibi componentes, si ualuerint, illud beati Augustini dictum meminerint: Necesse est a pluribus plures fieri libros, diuerso stylo sed non diuersa fide. Commoneo autem  te et hortor ut orationum tuarum pennis me subleues, quatinus uincula criminum meorum, quibus, accusante propria conscientia, miserabiliter constringor, absolui merear, Deo miserante, et aliquid memoria dignum posteris relinquere. uale in Christo, custos mei animi, ut credo.



OPUSCULUM uI  .


Perfecte caritatis uinculo sibi conexis fratribus in monasterio sancti Leodegarii, obedientie pede magistram regulam sequentibus, ualcherio atque Rotberto, misericordia Dei indigens frater Odorannus quidquid sibi.

 Arduam et pene difficillimam rem, quam a me extorquere uultis, nequaquam ad presens elimare presumerem, nisi, fisus de Dei auxilio, uestris orationibus, ad id quod petitis, me extendi sperarem. Presertim cum intra flumen Ararim, in castello qui  Malliacus dicitur, cum Gilduino archiepiscopo  , quem ad erudiendum suscepi, maneam, et liberalium artium libris et instrumentis caream. Sed quia, ut olim legimus, nil tam difficile est quin facile fiat quod uolens quisque faciat, repetita memoria uoluntati uestre pro posse satis faciam.

Dimensionem monochordi regularis, dulcissimi fratres, qua uos instrui postulatis, salua auctoritate Patris patrie domni Bethii, taliter agere potestis. Quia neruus diuidi uel commensurari in sua natura non ualet, adhibeatur lignum quadratum, et pleniter ad hoc opus usque ad unguem expolitum, cuius longitudo sit plus minus duorum manualium pedum, et crassitudo illius plus minusue unum possideat palmum.  Ad cuius ligni capita, assumpta geometricali regula, id est circino, due circumducantur spherule, que sint unius mensure. Deinde adhibeatur regula diligenter perpolita, que, a centro prime sphere usque ad centrum secunde cum omni cautela deducta, rectum diametrum ipsorum circulorum reddat. Iterum adhibeatur circinus, et, inferiori siue eminentiori parte circulorum aptatus, ita ultimos fines priorum diametrorum tangat, ut iterum alia  diametra per crassitudinem illius ligni efficiat. Ab his deducatur recta linea, que prime linee diametrorum priorum matris sit par; tali cum cautela, ut inter se et alteram spatium mensure unguis digiti auricularis efficiat. Que plana superficies uim linee  continens, taliter ut commensuretur, necesse est. Adhibita cum circino regula, diuidatur in duas equas partes. Iterum eedem due partes diuidantur in alias duas, ita ut ipsa plana superficies tota diuidatur a diametro usque ad diametrum in quatuor equas partes. Nete hyperboleon  igitur neruus obtineat finem dimensionis tertie, et usque ad diametrum in octo partes diuidatur, eique sua octaua pars ut nouenarium impleat numerum superaddatur; sicque tonus in sesquioctaua proportione inter nete hyperboleon et paranete hyperboleon constituatur. Simili modo ut trite hyperboleon perficiatur, sesquioctaue proportionis a paranete hyperboleon usque ad destinatum sibi punctum regula seruetur. Semitonium uero quod restat ad diatesseron consonantiam  perficiendam, siue ad tetrachordum hyperboleon implendum, inuestigatione huiusmodi est agendum. Diuidatur cum circino hyperboleon chorda in tres equas partes, et ipsa eius tertia pars illi ut sesquitertiam proportionem efficiat superaddatur; sicque totus neruus nete diazeugmenon appellabitur.

Ad instar itaque huius primi tetrachordi, quattuor que sequuntur tetrachorda in genere diatonico agere  expedit. Adhibeatur iterum circinus ad diazeugmenon tetrachordum componendum, et nete diazeugmenon locum semitonii obtinens in octo partes diuidatur; et sesquioctaua ei sua pars obtinens toni spatium ad paranete diazeugmenon componendam addatur. Quod si quis leuius et absque maximo labore agere uoluerit, nete hyperboleon in duas equas partes diuidat, et medietatem eius eidem addat, ut diapente consonantiam constantem tonis tribus et semitonio minore reddat. Idque de paranete hyperboleon faciat, ut trite diazeugmenon ad eam diapente consonantiam facientem obtineat. Que ratio in reliquis tonis componendis seruetur, eo tenore ut in diapente consonantia, que sesquialtera proportione constat, tres toni cum semitono minore, ut  diximus, habeantur. Huius siquidem diazeugmenon tetrachordi que sit finalis uideatur. Diuidatur ad instar prioris tetrachordi nete diazeugmenon circino in tres equas partes, et tertia pars ei superaddatur; sicque tota residua chorda paramese uocabitur.

Tetrachordum uero synemmenon taliter est metiendum. Spatiolum illud quod constat inter duas lineas, que altrinsecus singula diametra possident, partiatur equa dimensione in longitudinem, ut inferiorem partem diazeugmenon, et superiorem sortiatur tetrachordum synemmenon; et eum locum, quem retinet paranete diazeugmenon ad nete diazeugmenon, habeat nete synemmenon, toni scilicet distantiam; qui tonus coniungat hyperboleon tetrachordum cum diazeugmenon tetrachordo, et disiungat  synemmenon ab hyperboleon, et pene una eademque sit paranete diazeugmenon, et nete synemmenon. Simili modo trite diazeugmenon obtinens distantiam toni, et paranete synemmenon pene una habeatur. Ut uero trite synemmenon per consonantiam sumatur, trite hyperboleon in duas partes diuidatur, et sesquialtera proportio aptetur. Hanc sequitur mese, potestate et nomine media, coniunctarum et mediarum tetrachorda conectens. Huic proxima lychanos meson sesquioctaua constituatur, proportione sumpta a paranete diazeugmenon per consonantiam diapente. Ad hanc moduletur tonus parhypate meson, sesquialteram modulationem seruans ad trite diazeugmenon. Finis uero huius meson tetrachordi semitonium demonstrans ut inueniatur,  meson neruus tripertiatur, et sui tertia pars ut consonantiam diatesseron efficiat illi addatur. Lychanos quoque hypaton dudum continens quartam partem totius linee, que ab hypate meson sesquioctaua proportione distare uidetur, ad meson sesquialteretur. Ad instar uero huius, ad lychanos meson diapente consonantiam seruans, et ab eo tono differens, per hypate hypaton constituatur. Hypate autem meson tripertiatur, ut hypate hypaton semitonium continentem, sesquitertia proportione operetur. Ad hanc proslambanomenos, que et sinistre spherule diametrum possideat, tonum et ad meson diapason.

 Hactenus de diatonico genere, quod est naturalius et durius. Ceterum duo genera reliqua tali ratione sunt metienda. Diuidatur cum circino spatium continens tonum, quod est nete hyperboleon et paranete hyperboleon, equaliter, et sui medietas illi addatur; et ubi circinus pedem fixerit, paranete hyperboleon chromatica constituatur. Trite uero diatonica, eadem sit et chromatica. Et in enharmonico genere sit paranete hyperboleon enharmonica, que trite hyperboleon diatonica. Semitonium uero diatonici generis diuidatur in enharmonico genere per diesin et diesin; et hec sit trite hyperboleon enharmonica. Illud quoque sciendum, quod omnis nete et paramese et mese et hypate et proslambanomene in tribus generibus sint immobiles, et initia et fines  tetrachordorum operentur; et quod diatonicon genus constet duobus tonis et semitonio, et chromaticum genus tribus semitoniis incompositis, et maiore et minore compositis, enharmonicum duobus tonis incompositis, et diesi et diesi.

His ita dispositis, humili mente deposco sanctitatem uestram, amantissimi fratres, ut mei miserendo orationum uestrarum remigiis me in salo huius labentis eui laborantem sustentetis, quatinus peruenire merear, auctore Deo, ad portum eterne salutis. Si quis uero initia et fines, nec non ascensiones et descensiones, differentiasque tonorum ad plenum nosse desiderat, epistolam fratri et consacerdoti nostro Rotberto a me scriptam studiose sibi legat. Subiectas descriptiones cordis oculo contemplantes, ualete  felices.


Deinde superpositis notis musicis habentur hi uersiculi:


His poterit sollers signatum discere cantum
Schematibus super adscriptis sine uoce magistra,
Si magada  chordam discriminet in monochordo.
Hec etenim repetit uocis reflexio grata
Symphoniis pariterque tonis diaschismate bino.


Postea Salutatio apostolorum, ut inscribitur, pariter cum notis musicis:


Auete, mundi lumina,
Petre, Paule, sanctissima;
Quorum alter patibulo crucis
Coniunctus magistro, alterque
Ensis iugulo locatus celi solio
Mundi gubernat machinam
Iam pene fini proximam.
Poscite nobis miseris, quos grauat
Moles criminis, ut uobiscum
Perpetua perfruamur letitia.


Sequuntur diagrammata uaria musica. Postremo prosequitur  auctor.


Omnium consonantiarum ratio.

Sciendum est quia proportio, id est comparatio numerorum, que appellatur in arithmetica sesquitertia, id est altera tertia, sescus enim dicitur alter, appellatur in musicis diatesseron, ex duobus et quattuor, quia, duobus in medio consistentibus, duo extremi sibi inuicem copulantur, ut est octonarius ad senarium: octonarius enim habet in se totum senarium, et eius tertiam partem, id est binarium. Similiter que in arithmeticis hemiolia siue sesquialtera, id est altera dimidia, appellatur in musicis  diapente, ut est nouenarius ad senarium. Habet enim nouenarius totum senarium, et eius medietatem, id est ternarium. Et que in arithmeticis dupla, in musicis appellatur diapason, ut est duodenarius ad senarium; habet enim duodenarius totum senarium duplo. Et qui epogdous, id est uicem obtinens puncti uel unitatis in arithmeticis, appellatur tonus in musicis, ut est nouenarius ad octonarium; habet enim nouenarius totum octonarium et eius octauam  partem, id est unitatem. Tripla uero proportio in arithmeticis, appellatur diapason et diapente in musicis, ut est ·XuIII· ad senarium; habet enim ·XuIII· senarium triplo, bis autem duplum. Item quadruplum in arithmeticis, dicitur bis diapason in musicis, ut est ·XXIIII· ad senarium, habet enim ·XXIIII· totum duodenarium duplo, et senarium quadruplo, ut subiecta formula demonstrat. Sequitur in codice diagramma.



OPUSCULUM uII.


Aremberto fratri Odoramnus plura salutis.

 Delectabilium questionum tuarum stimulatus affatibus, hec tibi pauca reddo deuotus. Amalarius Lugdunensis Ecclesie sacerdos, in suis opusculis responsorium beati Gregorii, cuius est initium »Aspiciens a longe« reprehendens, miratur quod in ullo prophetarum uerba ipsius responsorii continua, ut sunt, minime repperiantur. Qui si subtilem mentis oculum adhibuisset, profecto non solum in nocturnis, uerum etiam in diurnis officiis eiusmodi ratione composita nonnulla peruidisset, ut est »dicit Dominus, sermones mei.« Sed licet uas electionis et habitaculum Spiritus sancti domnus Gregorius defensione nostra non egeat, nos tamen minus studiosis, quid super hoc sentiamus, paucis elucidamus. Aspiciens a longe , id est, contemplatus post  multa tempora aduentum Christi, ecce uideo Dei potentiam uenientem, id est, oculo uere fidei intueor impletum illud quod ait Psalmista: »Excita, Domine, potentiam tuam, et ueni, ut saluos facias nos.« Et ut ait Esaias propheta: »Ecce nomen Domini uenit de longinquo.« Et nebulam totam terram tegentem , id est gloriam Domini totum mundum implentem; quemadmodum sapientia Dei Patris in laude sui fatetur: »Ego feci in celis ut oriretur lumen indeficiens, et quasi nebula texi omnem terram. Ite obuiam ei , id est, preuenite cum Psalmista faciem eius in confessione; et dicite, id est, corde credite et ore confitemini, cantantes et psallentes in cordibus uestris Domino. Nuncia nobis si tu es ipse qui regnaturus es in populo Israhel, id  est, demonstra nobis per prophetas tuos natiuitatem tuam siue iudicium futurum, ostendendo nobis misericordiam tuam, ut salui simus; uel, salutare tuum nobis notum faciendo, qui regis Israhel, id est uiros uidentes Deum. Illud uero, carissime frater, sollerter intuendum est, quod in psalmis uel prophetis futurum tempus pro preterito, et preteritum pro futuro, presens quoque pro preterito uel futuro, preteritumque et futurum pro presenti ponitur. Si cui displicent ista, perquirat sibi utiliora.

Preterea, soluendo questionem dramatis, festinemus ad mysticam interpretationem Sunamitidis. Drachma, me, prime declinationis, genus est ponderis, et est octaua pars uncie, et appenditur scripulis  tribus. Drama, tis, tertie declinationis, latine dicitur fabula. Inde modulatur antiphona in honore huius uirginis: Frequentate nobis dulcia cantica dramatis; quam nos Canticum canticorum dicimus Salomonis, in quo, post multa sub persona Ecclesie, sancte Dei Genitrici congrua reciprocando, in eius admiratione taliter proclamat synagoga: »Reuertere, Sunamitis, reuertere, reuertere, ut intueamur te.« Frequens proclamatio insinuat quod nimius ardor uidendi eam uersetur in uniuscuiusque fidelis animo. Per Sunamitidem ergo, que, ut in Regum libro legitur, in uniuersa terra Israhel ad seruiendum regi Dauid perquisita, inuenta est pulcra nimis, in cuius etiam sinu rex quieuisse dicitur, beata et semper uirgo Maria figuratur, in cuius sinu Rex celorum quieuisse  creditur; et ex cuius immaculato utero, homo factus pro salute nostra, idem, Deus et homo, quasi rex de cubiculo suo processisse predicatur. Recte autem de Sunamitide legitur: »Rex uero non cognouit eam,« quia beata uirgo Maria, uirgo ante partum, uirgo post partum, et uirgo in partu, absque commixtione uirili Deum et hominem nobis ineffabiliter protulit.

Alioquin, ea que de Sunamitide figuraliter protulimus, restat ut de sancta Dei Ecclesia non habente maculam neque rugam mystice intelligamus. Dum enim de diuinis Scripturis intellectum alicuius mystice significationis exsculpere Deo donante nitimur, una cum Christi discipulis spicas manibus confricamus. Sunam, iuxta ueram Hebraicorum nominum  interpretationem, altitudo interpretatur; unde Abisag, inter filias Hierusalem speciosa, que uoluntatis ignorantia interpretatur, orta fuisse describitur; quam Dauid rex, qui fortis manu interpretatur, suo lateri sociasse, sed eam minime cognouisse legitur. Adonias uero qui senior dicitur, per manum Bethsabe, que domus septem, siue domus abbatizantium interpretatur, eam suo coniugio postulasse dinoscitur. Hic per manum Banaie, qui instructor siue edificator dicitur, Ioiade filii, qui sapiens interpretatur, interfectus esse scribitur. His paululum intermissis, Deo ducente, secundum capacitatem ingenioli nostri, redeamus ad solutionem mystice propositionis.

 Per Sunam, que altitudo interpretatur, eterna Dei sapientia, id est uerbum Patris, per quod facta sunt omnia, recte intelligitur; de quo per Psalmistam dicitur: »uerbo Domini celi firmati sunt;« et: »Omnia in sapientia fecisti;« de quo et per Salomonem dicitur: »Omnis sapientia a Domino Deo est, et cum illo fuit semper, et est ante euum.« Cuius etiam excellentia Apostolus, usque ad tertium celum raptus, mente contemplatus, proclamat: »O altitudo diuitiarum sapientie et scientie Dei! quam incomprehensibilia sunt iudicia eius, et inuestigabiles uie eius! Quis enim cognouit sensum Domini, aut quis consiliarius eius fuit, aut quis prior dedit illi et retribuetur ei? quoniam per ipsum, et cum ipso, et in ipso sunt omnia; ipsi gloria et imperium in secula seculorum.«  Per Abisag uero, que uoluntatis ignorantia interpretatur, sancta electorum Ecclesia designatur, de qua per Salomonem dicitur: »Felix sterilis, et inconquinata! que nesciuit torum in delicto, habebit fructum in respectione animarum sanctarum.« De qua etiam Anna mater sancti Samuhelis, fecunditatem synagoge, et sterilitatem eius ad tempus; demum uero futuram Ecclesie fecunditatem, et synagoge sterilitatem adtendens, prophetando intulit dicens: »Sterilis peperit plurimos, et que multos habebat filios infirmata est.« Quia reuera, cerimoniis et animalium uictimis ueteris legis cessantibus, mater nostra sancta et immaculata Dei Ecclesia per fidem credentium et sacri baptismatis regenerationem Deo cottidie filios gignere non desinit. Porro  per Dauid regem, qui fortis manu interpretatur, Dei Filius, qui uicit diabolum et mundum, recte intelligitur; de quo per Danihelem dicitur: »Aspiciebam in uisu noctis, et ecce in nubibus celi quasi Filius hominis ueniebat: et datum illi regnum et honor; et omnis populus, tribus, et lingue illi seruient: potestas eius potestas eterna, que non auferetur; et regnum eius, quod non corrumpetur.« Hominem etiam paradiso restituit, ut Psalmista ait: »Tu es, Domine, qui restitues hereditatem meam mihi.« Specialiter uero hereditas nostra dicitur Christus, ut idem Psalmista canit: »Dominus pars hereditatis mee;« et: »Beata gens, cuius est Dominus Deus eius.« Qui ut nos hereditatem Dei esse ostenderet, subiunxit: »Beatus populus quem elegit Dominus in hereditatem  sibi!« His itaque dictis, uertamus stilum ad ordinem narrationis.

Per senectutem regis Dauid bene intelligitur ultima pars presentis seculi, in qua Deus pro nobis homo dignatus est fieri. Per mortem uero eius significatur uera mors Christi pro nostra redemptione in cruce pendentis. Porro per Sunamitidem, que in omnibus finibus Israhel perquisita inuenta est nimis pulcra, que etiam regio lateri admixta eum fouisse, et in cuius sinu rex quieuisse scribitur, sancta uniuersalis Ecclesia, ut iam diximus, figuratur; que, de omnibus gentibus congregata, per unitatem fidei Christo uero Regi creditur coniuncta, ut ait Psalmista:  »Adstitit regina a dextris tuis in uestitu deaurato, circumdata uarietate.« In uestitus deauratione, cruor per quem redempti sumus sanguinis Christi, seu unctio chrismatis sacri; et in circumdatione uarietatis, signatur uaria distributio donorum Spiritus sancti. In sinu uero Ecclesie Christus quiescit, dum post resurrectionem suam, ascensurus in celum, apostolis dicit: »Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus.« Unde et Iohannes ait: »Si diligimus inuicem, Deus in nobis manet, et caritas eius in nobis perfecta est.« Alioquin Adonias, qui senior interpretatur, antiquum Hebreorum populum designat; qui, postquam Christum Dominum in cruce suspendens morientem  uidit, occasione ueteris legis accepta, ecclesiam fidelium sibi subiugare uoluit. Qui Sunamitidem per Bethsabe sibi dari postulat, dum carnalibus templi sacrificiis, neomeniis quoque et sabbatis, fideles Christi sibi subicere uolens, a Hierosolymis fugat. Quem adgressus filius Ioiade, qui sapiens dicitur, Banaias, qui instructor siue edificator interpretatur, interficit; dum sapiens architectus Ecclesie, et instructor morum nostrorum uas electionis Paulus apostolus, scuto fidei armatus, galea salutis protectus, et gladio Spiritus sancti corroboratus, Iudeos increpans ait: »uobis oportebat primum loqui uerbum Dei; sed quoniam reppulistis illud, et indignos uos iudicastis eterne uite, ecce conuertimur ad gentes.« Qui et Corinthiis scribens  ait: »Circumcisus aliquis uocatus est? non adducat preputium. In preputio aliquis uocatus est? Non circumcidatur.« Et ad Galatas inquit: »Ego Paulus dico uobis quoniam, si circumcidamini, Christus uobis nichil prodest; quia in Christo Iesu neque circumcisio aliquid ualet neque preputium, sed fides que per caritatem operatur. Et quicumque hanc regulam seruauerint, pax super illos et misericordia Dei.« Simon quoque Petrus et Iacobus et ceteri apostoli his qui ad fidem Christi ex gentibus per baptismum conuersi fuerant, ne circumcisioni et cerimoniis ueteris legis subicerentur, istiusmodi scripta per manum Barnabe et Pauli in Actibus apostolorum misisse leguntur: »uisum est Spiritui sancto et nobis, fratres, nichil ultra imponere uobis  oneris, quam hec necessaria, ut abstineatis uos ab immundiciis simulacrorum, et sanguine, et suffocatis, et fornicatione.«

Alioquin denuntio ego  omnibus qui nomine Christiano censentur, et hanc legem sibi a Spiritu sancto et a Christi discipulis datam non custodiunt, quia, nisi penituerint, Christiani non sunt. Quod si Christiani non sunt, profecto, ut Iohannes testatur, Antichristi, id est contra Christum stantes, appellari possunt; de quibus alibi legitur: »A nobis exierunt, sed non erant ex nobis; quod si fuissent ex nobis, permansissent utique nobiscum.« Sectatores uero huiusmodi uocantur heretici, id est a Deo alieni  Ceterum rex Salomon, qui pacificus interpretatur, cuius, ut Regum historia refert, omnis terra desiderabat faciem uidere, cuius etiam nutu Adonias interfectus est, pacificus Rex noster iehsu Christus Filius Dei uiui, »in quem,« ut apostolus ait, »desiderant angeli prospicere,« qui pacificauit per suum sanguinem que in celis sunt et que in terra, allegorice intelligi potest; qui antiquum hostem expugnat, dum habitaculum nequitie eius Antichristum perditionis filium, qui eleuatur et extollitur supra omne quod dicitur Deus aut quod colitur, exterminat, ut Apostolus manifestat: »Quem Dominus iehsu, inquit, interficiet spiritu oris sui, et destruet illustratione aduentus sui.«

Amplius [marg. dicam]. Expeditis his que ad  mysticam interpretationem Sunamitidis pertinere uidebantur, opere pretium duximus moralitati conuenientia huic opusculo addere pauca. In iam dictis canticorum Canticis, sub persona Sunamitidis sic se habent uerba sapientis de Christo et Ecclesia prophetantis. »Si ignoras te, inquit, o pulcra inter mulieres, egredere et abi post uestigia gregum, et pasce hedos tuos,« quos alia translatio appellat agnos. Ecclesia Grece, Latine congregatio iustorum dicitur, que ignorare se dicitur, dum, originalis peccati pompis abnegatis, et idololatrie cultibus postpositis, preterita cum Apostolo relinquens, in futuris sese extendere nititur. Pulcra inter mulieres  appellatur, dum conuenticulis synagoge comparata, mundior per baptismum inuenitur. Egreditur cum Abraham anima iusti de terra et de cognatione sua, dum proprii corporis illecebras, uoluptates, et carnalium sensuum transiliens desideria, humili mente festinat ad supera. Incedit post uestigia gregum, quando precedentium prophetarum et apostolorum uestigia sequens, spiritalium doctorum dictis et factis inherere desiderat. Pascit agnos suos, dum, de uirtute in uirtutem conscendens, sibi et suis pabula diuini uerbi lectionibus inherendo subministrat. Quibus, pascua diuini uerbi decerpere gestientibus, ait Apostolus: »Tanquam paruulis in Christo lac uobis potum dedi, non escam.« Et Psalmista: »Gustate, et uidete quoniam suauis est Dominus.«

 Talibus et his similibus anima uirtutibus decorata, filia Dei meretur appellari; ut Spiritus sanctus per os Dauid ei suggerendo intulit: »Audi, filia, et uide, et inclina aurem, et obliuiscere populum tuum,« idololatrie siue titillationibus carnis reluctando; »et domum patris tui,« neuum originalis peccati, seu delectationes corporis, ne ad consensum usque perueniant, fugiendo. Et tunc digna eris audire uocem sponsi in die ultimo: »Tota pulcra es, amica mea, et macula non est in te: ueni de libano, ueni.« Questionum caritatiua solutio, spe firma sit in Christo unius fidei nostre ualitudo.



OPUSCULUM uIII.


 Quod omnis inequalitas ab equalitate progressa, qualiter ad equalitatem redeat, inter doctos aliquando sit dubitabile, puriore mentis ratione uigentis est disserere. uulgum uero quod dubitatio ipsa pretereat, Pater patrie  euidenter declarat. Proportione igitur inmortalitatis, Omnipotentis prouidentia hominem in principio creauit equalem angelis, qui, inobedientia mandatorum Dei, ex inmortali mortalis factus, proh dolor! in huius eui quam patimur erumnam est expulsus. Sed creator illius nolens eum pati sempiternaliter, mittendo uerbum suum non solum ad equalitatem supernorum ciuium illum reuexit misericorditer, uerum etiam super omnia creata extulit, ut ait Propheta, mirabiliter: »Omnia subiecisti sub pedibus eius.« Illud uero licet  de homine Christo Iesu specialiter sit predictum, tamen illud euangelicum adtenta mente de illius membris est recolendum. »Quodcumque,« dixit idem Dominus, »ligaueritis in terra, erit ligatum in celis; et quodcumque solueritis in terra, erit solutum in celis.« Huiusmodi potestas, Spiritu sancto cooperante, apostolis per interualla temporum eorumque successoribus tradita, a fidelibus corde credendum et ore confitendum est quod maneat inconuulsa.

 Cuius uigore nobiliter pollens sancta Senonensis mater Ecclesia, Christi Iesu morte redempta, et almi martyris Sauiniani Galliarum primatis uerbis edocta, beati etiam protomartyris Stephani sanguine dedicata, ad presens una cum consensu et uoluntate illius  regis inclyti Francorum, conprouincialiumque episcoporum et procerum abbatumque et clericorum, nec non utriusque sexus fidelium, proclamat sibi domnum illum  fieri pontificem summum; de cuius bonis actibus gaudens effecta, ad hoc opus dignum et idoneum, in quantum humana fragilitas nosse permittit, eum fore denunciat. Sub illius igitur preuidentia, explosa omni controuersia, in summi opificis seruitio militare deliberantes, qui per inobedientiam ad ima ruimus, obediendo equales angelis  fieri obtamus, quatinus, digito discretionis tacti, et plectro pie admonitionis repercussi, una cum illo in abstinentie tympano et unanimitatis choro mereamur gratulari. Sicque coniuncti quattuor principalium uirtutum harmonia, ualeamus semper istiusmodi laudare Deum consonantia: »Omnis spiritus laudet Dominum. (Si de abbate agitur, conueniens ratio loci et personarum honeste immutetur 



OPUSCULUM IX.


 Seniores et fratres, audire debetis quare hic estis congregati. Deus omnipotens quando primum hominem creauit, liberum illi arbitrium contulit. Ipse uero libero arbitrio male usus, esu pomi uetiti, deliciarum sede, manente libero arbitrio, est priuatus. Cuius sequaces per multa tempora a uia ueritatis oberrantes, et idolis seruientes, auctorem suum penitus ignorabant: quoad usque omnipotens Deus, obedientia famuli sui Abrahe placatus, circumcidi illum uoluit. Et postmodum per sanctum Moysen amicum suum semen eius de seruitute Aegyptia liberans, et eundem ipsum preesse populo suo uolens, per manum illius ei legem tradidit. De cuius spiritu postquam Aaron et filios eius ad pontificatus honorem elegit, Dei prouidentia sumens septuaginta uiros  qui una cum illo populo preessent, repleuit. Quorum posteritas dum per successiones temporum usque ad Samuhelem prophetam perduraret, Dauid regem de quo dicit Deus: »Inueni Dauid secundum cor meum,« eidem genti contulit. De cuius stirpe Dominus iehsu per uoluntatem Patris, cooperante sancto Spiritu, inmaculatam carnem ex inmaculata uirgine sumens, duodecim apostolos elegit, et appellari ab eis Dominus et Magister uoluit. Quibus ab eo sancta mater Ecclesia eiusdem Domini Iesu sponsa commissa, et ligandi atque soluendi potestas collata, quamdiu mundi huius orbita uoluitur, in eorum successoribus, eis scilicet qui episcopi uocantur, manet stabilis et firma.

Animaduertite igitur, fratres karissimi, qua ratione, qua pietate, qua misericordia, qua moderatione  erga humanum genus Deus omnipotens utitur, dum non hominibus angelos, archangelos, sed homines sibi natura consimiles preponere dignatur. Expedit ergo uobis ut exhibitione bonorum operum Deo placeatis, quatinus sacerdotes et principes Deo dignos, qui uobis uerbo et exemplo ad celeste regnum prebeant pergendi ducatum, habere possitis. Preterea nouerit fraternitas uestra sanctam Trecasinensem Ecclesiam, morte sui presulis uiduatam, expetisse domni Gilduini archiepiscopi nostri  presentiam, iuxta sanctorum canonum censuram, quatinus illi concedat sponsum et pastorem congruum. Cuius petitioni libentissime annuens, una cum consensu et uoluntate domni nostri Hainrici  Francorum regis, et suffraganeorum suorum,  Carnotensis scilicet episcopi, Aurelianensis, Parisiensis, Meldensis, Neuernensis, Antissiodorensis, nec non et procerum Francorum, totiusque cleri et populi adplausu, dat ei quem presentem cernitis domnum Mainardum, huius sancte matris Ecclesie sancti Stephani archiclauum  , pastorem, et sponsum, nobili stirpe progenitum, et bonis moribus ornatum. Unde postulamus caritatem uestram, karissimi fratres, ut in excelso uoces extollentes, quid super hoc uobis placeat proclametis. Hunc uersiculum repetitum tertio, prosequatur decentissima cleri electio, deinde metropolitani et omnium conprouincialium, si fieri potest: sed non minus quam trium episcoporum, metropolitano presente, benedictio.



OPUSCULUM X.


Sancte matris Ecclesie Senonum archiepiscopo Gilduino, maxima corporis inualitudine detentus Odorannus syncellita, emulari meliora carismata.

 Quod studio lectionum diuinarum obtinere ualeamus, unde noua et uetera proferre queamus, ad id faciendum prouocant nos beate memorie predecessoris uestri Leutherici archiepiscopi mirifici actus, qui semper iuxta Apostolum in oratione assiduus, et in meditatione legis Dei permansit indefessus; cuius presentia corporali si ad presens dignum fuisset perfrui seculum, nequaquam pullulasset noua heresis Burgundionum  , qui, ut mihi innotuistis, asserunt se rebelli mente nil debere suis episcopis, si ab illis ad emendationem ut ueniant, canonice uocati, uenire distulerint pro suis flagitiis. Quibus, ne remaneant in tanto errore, proferendum est antidotum ex diuinarum legum auctoritate. Inter cetera  sancte exhortationis affamina, Domini Iesu cum apostolis loquentis sic se habuerunt uerba: »Qui uos spernit, me spernit.« Quorum uicem sacerdotes Ecclesie tenentes, maiori iniuria non possunt lacessiri, quam si, uerbum diuinum subministrantes, spernantur a subditis. Quibus, ne uilipendatur uigor ecclesiasticus, e diuerso occurrunt leges mundane a Christianis imperatoribus Spiritu sancto inspirante promulgate, quibus precipitur ut triplo componantur omnes sacerdotum iniurie. Gloriosi quoque imperatoris Karoli luce clariora extant capitula, in quibus continentur huiusmodi scripta: »De uocationibus, quas faciunt episcopi, precipimus ut, qui eas neglexerit, tripliciter componat. Quod si  excommunicatus ad satisfactionem uenerit, canonice suscipiatur.«

His ita expensis, si uultis nosse qualiter tripla fiat compositio, paucis intimabo. Omnis iniuria cuiuscumque senioris uel aduocati, siue despectus seu contemptus, excepto regis et sacerdotum, ·LX· solidis, id est pretio trium librarum multatur. Multiplicatus igitur ternarius per ternarium excrescit in nouenarium. Hec est lex prime uocationis episcopi, si spreta fuerit. Nouenarius uero ductus per trigonum, reddit uicesimum et septimum numerum. Consequenter ergo hec est  lex secunde iniurie. uicesimus quoque et septimus numerus, per trigonum auctus si fuerit, in octogenarium et unum numerum exsurgit. Et hec est lex iniurie sacerdotalis tertie. Si quis uero, quod absit! iugo diaboli mancipatus, culpis suis exigentibus, secundum mandatum Domini nostri ut ethnicus et publicanus ab ecclesia fuerit eiectus, et iuxta Apostolum, Sathane, ut spiritus saluus sit in die Domini, in interitu carnis traditus, ad Ecclesiam catholicam reuerti uoluerit: in primis, ut dictum est, sacerdoti satisfaciat; et sic demum penitendo reconciliationem, ut mos est ecclesiasticus, obtineat. ualete.



OPUSCULUM XI.


Desiderabilibus maximaque ueneratione suscipiendis Masciacensis cenobii fratribus, gratia Dei non suis meritis, abba Ingo  donum perfecte caritatis, et brauium eterne remunerationis.

 uariis huius seculi perturbationibus, karissimi fratres, commoti et diuersis malis afflicti, causam eorumdum malorum debemus agnoscere, et cognitam auxiliante Dei misericordia euitare. Causam prosperitatis et aduersitatis Spiritus sanctus demonstrat his uerbis: »Iustitia eleuat gentem, miseros facit populos peccatum.« Peccatum, quo miseri efficimur, hoc esse credibile est, quod, cum fide simus Christiani, destruimus proh dolor! factis aliquando professionem monachi. Et quia beatitudini sempiterne felicitatem preponimus temporalem, et illam nisi resipiscamus perdimus, et hanc que quantulacumque posset esse, si recti esse uellemus, non adprehendimus. Quia ergo uindicta Dei et in hac uita temporaliter incipit, et usque ad alteram, que finem  non habet, nisi conuersio subueniat, pertendit, siue prelati siue subiecti omnem deponamus excusationem. Et cum sibi unusquisque nostrum sit conscius in quibus maxime Deum offendit, communiter eum et obedienter audiamus monentem: »Redite, preuaricatores, ad cor. Itemque: Lauamini, mundi estote, auferte malum cogitationum uestrarum ab oculis meis; quiescite agere peruerse, discite bene facere,« ut per penitentie salubrem cursum perueniatis ad indulgentie tutissimum portum. Ita ualebimus non solum effugere mala presentia, uerum etiam bona sperare uentura. Dediscamus sola carnalia appetere, de consequendis spiritalibus aliquando cogitemus.

Et ut nostre cupiditates temperentur, et modum  aliquem teneant, ueniat nobis in memoriam celer eorum transitus, quos in dignitatibus huius seculi admodum florentes uidimus, nec obliuiscamur quod  eos cottidie sequimur. Ad mortem enim sine intermissione properamus. Repetamus mores quibus hactenus ordo monasticus creuit et uiguit. Nulle sint fictiones, nulle conspirationes inter nos qui patrem inuocamus Deum; quibus dicunt pontifices: Pax uobis; et pro quibus omnes concorditer orant sacerdotes: Da propitius pacem in diebus nostris, et: Pax Domini sit semper uobiscum; et quibus polliceri Deus dignatur: »Beati pacifici, quoniam filii Dei uocabuntur.« Illa comminatio eius non uideatur nobis contemptibilis: »ue illi, per quem scandalum uenit!« ne forte, quod ipse auertat, sola uexatio, ut ait Esaias, det aliquando intellectum auditui, ut, infelici experimento, quod nunc non credimus, aut nos nescire fingimus, in tormentis positi sentiamus.

 Illud autem neminem nostrum fugiat, a doctissimis uiris usque ad nostram etatem probatum et creditum, quia per concordiam parue res crescunt, per discordiam uero maxime dilabuntur; ne forte, dum cupimus nostra securius tenere, uel ad transitoria capienda felicius conscendere, iusto Dei iudicio ruina nos labentis seculi, quam nostris discisionibus preparamus, inuoluat, et in perniciem anime et corporis pertrahat. Hec nostre humilitatis quantulacumque admonitiuncula, presenti tempori congrua, dum ad uos, dulcissimi patres uel fratres, peruenerit, uolo ut in conuentu fratrum recitetur, ut per illam cunctis fratribus paruitas nostra ad memoriam reuocetur. Spero enim, omni dubitatione submota, peractis diebus festis Dominice resurrectionis,  si Deus uitam concesserit, me apud uos futurum, ac penes uos aliquandiu moraturum. ualete.



OPUSCULUM XII.


 Quod omnis homo ad amandum et colendum Deum creatus sit, testatur his uerbis Ecclesiastes in fine sui sermonis: »Deum time, et mandata eius obserua, hoc est omnis homo;« id est, ad hoc creatus est omnis homo, ut Deum timeat et mandata eius obseruet. uerus quoque concionator noster Dominus iehsu, inter cetera melle dulcissimo dulciora, talia suis discipulis profert affamina: »Quod uobis dico, omnibus dico, uigilate;« et: »Timete eum qui potest animam et corpus perdere in gehennam.« Qui etiam adpropinquans passioni, unanimitatis patientiam seruare eos sic docuit: »Mandatum nouum do uobis ut diligatis inuicem, sicut dilexi uos.« Et ascendens in celum, orando Patrem, intulit dicens: »Non pro his rogo tantum, sed pro eisqui credituri sunt per uerbum eorum  in me, ut et ipsi in nobis unum sint.« De sectatoribus quoque huiusmodi Lucas in Actibus apostolorum dicens, taliter intonuit: »Multitudinis autem credentium erat cor unum et anima una, et erant illis omnia communia.« Igitur dum per multa annorum curricula istis et his similibus sancta electorum Ecclesia ab apostolis fundata polleret uirtutibus, omnium bonorum inuidus diabolus, malignum uirus adinuentionis sue in hereticorum mentes fundens, discidia inter fideles ebullire fecit, et unanimitatis uirtutem in quantum potuit perturbauit. Sed sancta Ecclesia supra firmam petram, id est Christum, bene fundata, nullis hereticorum perturbationibus concuti potuit, que, Spiritu sancto doctorum spiritalium pectora perlustrante, inmobilis permansit.

 E quibus legislator Benedictus, unanimes congregare studens in Dei domo, scripsit monachorum regulam, discretione precipuam, sermone luculentam, in qua euidenter ostenditur quanta sit unanimitatis uirtus. Quia uero, ut Apostolus ait, non omnium est fides, tamen omnium beneficium est in fratres. Licet sancta uniuersalis Ecclesia diuersis in ordinibus distributa sit, tamen unius caritatis uisceribus enutritur et gubernatur. Cuius amore succensa humilis congregatio sanctorum apostolorum Petri et Pauli, sanctorum quoque apostolorum Sauiniani et Potentiani  sociorumque eorum Senonensis uici, desiderat fraternitati sue conprouinciales presbyteros, seu quoslibet fideles, ad hoc  opus suscipiendum idoneos sibi conecti uinculo caritatis, non solum corporaliter uerum etiam spiritaliter;  eo uidelicet tenore ut, si aliquis ex illis in infirmitatem deciderit, ab abbate uel a fratribus, more ecclesiastico, seu a ceteris conpresbyteris uisitetur; et, si defunctus fuerit, ab unoquoque monacho sacerdote, seu a ceteris presbyteris pro salute anime eius septem misse canantur; in conuentu uero fratrum post primam horam diei, ante quam litania agatur, psalterium ex integro decantetur.

Pro talione uero huiusce rationis, id quod prescriptum est fieri pro presbyteris, similiter fiat pro monachis ab ipsis presbyteris uel monachis. Et per singulos annos, sicut in festiuitate omnium sanctorum ieiunium neglectum, siue festiuitas neglecta fuerit, persoluitur; sic in prima subsequenti die  commemoratio omnium fidelium defunctorum, causa karitatis Dei, in eodem monasterio ab abbate uel a fratribus conprouincialibus sollempniter agatur, eleemosyna publica in pauperes, et refectione karitatis corporaliter subsequente. Et ut hec exhortatio perpete  uigeat, presentium fratrum nomina adnotamus; et ut deinceps defunctorum fratrum nomina designentur, obnixe precamur. Ea ratione firma, ut more ecclesiastico postquam exhortatio orationis post offertorium misse a presbytero facta fuerit, subdiaconus retro altare stans uirorum familiarium nomina et mortuorum loco opportuno recitet.

Preterea sciendum est quod si difficultas, aut loci  aut temporis, aut cuiuslibet rei, uisendi infirmum uenerit, unusquisque in suo loco, sicut supra dictum est, solatium fraterne karitatis illi persoluat; et si obierit, similiter faciat. Et si monachos teduerit cantare psalterium, agant missam pro mortuo in conuentu fratrum. Ipsa die qua testamentum istud in capitulo sancti Petri per textum sancti Euangelii alternatim confirmatum est, sancitum est ut a duodecim presbyteris ex his qui foris sunt singule misse in unaquaque hebdomada per singulos apostolos decantentur; et in conuentu monachorum in omnium apostolorum ueneratione semel in hebdomada missa agatur. Ceteri uero presbyteri uel fratres per unamquamque hebdomadam pro animabus omnium defunctorum  fidelium unam missam cantent singuli, quatinus illis a Deo requies donetur, et nobis pacis  tranquillitas, et terre fertilitas, apostolorum interuentione, et uite felicitas conferatur.

Qualiter ea, que predicta sunt, agenda sint.

Conuenientibus fratribus in unum, finita lectione, dicatur ab abbate: Flectamus genua. Et finita oratione dicatur: Leuate. Deinde adstantibus omnibus dicat abbas, premissa salutatione, id est Dominus uobiscum, hanc orationem:

 Deus qui corda fidelium sancti Spiritus illustratione, etc., ut in hodierna liturgia. Item aliam: Deus, cui proprium est misereri semper et parcere, etc., ut in h. l. Denique aliam: Presta, quesumus, omnipotens et misericors Deus, cunctis fidelibus defunctis ueniam, uiuentibus indulgentiam; ut, te largiente, pariter ad uitam peruenire mereamur eternam. Per etc.



OPUSCULUM XIII.


Didascalo sancte Aurelianensis Ecclesie, et monasterii sancti Auiti archimandrite Ayrfredo, nec non Hugoni sancte matris Ecclesie Senonensis archidiacono, misericordia Dei indignus frater Odorannus orationum fidelium munus.

 Si, cum gyrouagis diuersorum cellas circuiens, gule illecebris et propriis uoluptatibus deseruirem, aut cum bubulcis durissimo uomere glebas uallium gelu urente et estu uerterem, fortassis nemo inuideret. Quia uero, in cenobio residens, subtilium rerum que sunt, et que inmutabilem sui essentiam sortiuntur, inuestigare diligenter ueritatem cupio, maledicta et obprobria ab emulis sustineo, erecta quasi ex quodam precipiti mente profundo, eorum respondere detractioni compellor. Quorum quia, ut in lamentatione mea scripsisse me recolo, magis elegi reprobis reticere quam respondere, nequaquam responsum  darem, nisi, arcuato ictu me confodere nitentes, sibi ipsis miseri uenenata lingua mortiferum anthropomorphitarum uirus inferrent. Itaque dum mihi, inuidia stimulante, a ueritate desipientes, quod, de Deo male sentiens, manibus detruncatum uel quibuslibet membris debilitatum, quod absit! illum dixerim obiciunt, in iam dictam heresim, Deum corporalibus liniamentis conpactum esse asserentes, precipites corruunt. Quibus e diuerso occurrit beatus Augustinus ferendo catholice fidei antidotum, De Deo, inquiens, nichil corporaliter effigiatum credendum est  .

 Sequitur in codice hymnus prosaicus, siue ut Greci loquuntur canon, cum tonis musicis in laudem SS. Sauiniani, Potentiani atque sociorum, cuius auctor uidetur ipse Odorannus, quandoquidem nomen suum ipse deinde apponit in codice, ut infra uidebimus. Pretiosam arcam S. Sauiniano fecisse Odorannum, iussu et impensis regis Roberti et regine Constantie, narratur in Annalibus Bened. ad an. 1016, 1025, 1028, ob solemnem reliquiarum eius translationem, quo tempore tunc etiam hymnum ab eo scriptum fuisse opinor. Ceteroqui uniuersum illum honorem sanctis martyribus impensum, ductamque supplicationem, nemo luculentius scripsit quam ipsemet Odorannus in Chronico ad an. 1031.


IN SANCTUM SAuINIANUM SOCIOSQUE EIUS.



HYMNUS.


 Sancte Sauiniane, martyr Christi pretiose, una cum tuis sociis, quesumus, ora pro nobis. Euoue. O mirum tirocinium Senonensis Ecclesie presulum, quo ouile demoniis mancipatum pastorem recognouit pastorum! O decus pontificum, et honor certantium, nobis famulantibus non denegetis uestrum subsidium! Gratuletur temporaliter fidelium turba sanctorum, Sauiniani ac Potentiani celebrando sollemnia Hierusalem eternalis, pro quorum tripudio Christum laudans exultat. Regem regum omnium collaudemus Dominum, qui sibi Sauinianum preelegit sanctissimum, atque Potentianum coheredem fecit suum. Sauinianus pontifex Hebreus fuit genere, et ex Christi discipulis, quos binos iussit progredi. Hic  prisce legis edoctus erat ualde dogmatibus. Ab ore quoque Domini uerba salutis didicit. Conexit huic caritas, sociauitque probitas uiros preclari meriti recte fautores fidei; qui, Christi facti preuii, miraculis et preclui, cum ceteris discipulis pacem ferebant populis. Euoue. Christus ut astra petiit, apostolorum principi probi uiri sunt additi, parentes eius monitis. Adepta sede cathedre urbis Petrus Romulee, Sauinianum conuocat, hortans ut Gallos adeat  . Euoue. Gloriosis martyribus Christi Sauiniano atque Potentiano sollemnia celebremus, qui Galliam Senonis ab errore reuocantes, dato proprio sanguine, celestia meruerunt. Regi regum Christo Domino munus acceptabile perditi populi reportantes,  celestia, etc. Sanctus princeps Ecclesie Petrus hos admonuit in Gallia diuini uerbi semina spargere, cuius imperio hanc arcu fidei expetierunt. Famosam urbem Senonum diaboli abstrahunt a cultura, et pro uera ac catholica fide, hanc arcu, etc Dum deuotus archipresul Sauinianus oppidum Senonum adisset armis spiritalibus undique munitus, infidelium animos ad amorem sui conuertit, eorumque ceruicibus iugum Christi suaue et onus leue indidit. Nefanda siquidem paganorum conamina contriuit, et de hostibus feliciter triumphauit. Superni quippe pneumatis insignitus presagio, summus antistes adiit Senonensem mox metropolim. Euoue.

uirtutis cuius specimen electi Christi milites preclarus Potentianus Altinusque prosequuntur. Euoue.  Insistunt porro conatu magnanimo gentilibus, destruentes phanatica, firmantesque Christi iura. Euoue. Miratur cohors profana inauditum Christi dogma, atque uenisse celebres sapientie proceres. Euoue. Hinc fulgente preconio miraculorum plurimo, certatim petunt populi baptisma Christi consequi. Euoue. Horum antiquis triumphis se dolens hostis opprimi, seuis improborum dolis athletas Christi perimit. Euoue. Pauper spiritu Sauinianus, et locuples pinguedine terre Senonum populus, dum in uia huius peregrinationis sibimet obuiantes concordarent, utrisque cooperatus est Dominus; illi instruende ueritatis et fidei constantiam, huic credendi et obsecundandi conferens efficaciam. Utrisque,  etc. Inclytum Potentianum presulem, piumque Altinum Dei uerbi comministrum mittit Roma aurea. Hi simul pro Deo exquisita perferunt supplicia, exemplum patientie et uirtutis in summo pontifice cernentes. Hi simul, etc. Laudabilis Potentianus genera tormentorum ultro currens, fide tandem roboratus in Christo, ceruicem prebet, animam sanguine laureatus Domino reddens. Corpus eius, bestiis et auibus expositum, sola Dei prouidentia permansit intactum. Animam, etc. Gloriosus athleta Domini Sauinianus pontifex, feliciter pro Christo multos agones perpessus, tandem paganorum mucrone, ut diu optauerat, iugulari non differens, rebus humanis exemptus ad laborum premia demigrauit. Accitus namque in eorum pestilenti concilio, ac capitali sententia  dampnatus pro Christo, rebus, etc.

O felix et digna laude sanctorum momentanea passio, facta fidelibus populis salutis reparatio! Euoue. Beato Sauiniano gratulante in milibus populi ad baptisma peruolantibus, anguis ueternus ministros erroris sui in sanctum antistitem excitauit.  Dum cernit cultus simulacrorum et laqueos sui machinamenti denodare hostis antiquus, ministros, etc. Egregius Sauinianus, in agone decertans, nouissima diro impiorum mucrone pro Domino subiit egregie tradito capite, illico celos scandens premia laborum consequi meruit. Funus eiusdem fidelium discipulorum manibus infertur mausoleo. Premia, etc. Hodie beatus Sauinianus cum collegio fratrum cucurrit mundi certamina; hodie fuso sanguine sumpsit palmam glorie; hodie carne solutus in celum sequitur Agnum Dei Filium. Mirabile et beatum decus sanctorum, in celis coronabile, et in terris uenerabile! Hodie carne solutus, etc.

Athletam Domini Sauinianum per iter martyrii gradientem sequitur grata amicorum clientela, sanctus  uidelicet Potentianus, eque nobilis Altinus, inclytus Eodaldus, et sanctus Serotinus. Mortis namque ab impiis discrimine multati, martyrii gloriam assequi meruerunt. Sanctus, etc. Gloria Patri et Filio et Spiritui sancto. Messis cultores Domini, Sauinianus et Potentianus inclyti, reportarunt semina a Christo data duplicia. Euoue. Hi karitatis gemine resplendentes munere, Dei amore et proximi enituerunt plenissime. Euoue. In medio luporum agni positi a Domino sancti martyres Christi, sacculum et peram ceteraque xenia spreuerunt pro Christo mente promptissima. Euoue. Rutilantes miraculis reuersi sunt iidem sancti discipuli congaudentes ac dicentes Domino: Ecce nobis  subiiciuntur demonia in uirtutis tue potentia. Euoue. Nolite, inquit Christus, gaudere quod dominamini spiritibus, sed gaudete quia nomina uestra scripta sunt in celis. Euoue. O clarissima martyrum gemma, Sauiniane, ueniam nobis obtine tua sancta intercessione, et subueni in angustiis et afflictione. Da nobis, martyr pie, auxilium de quacumque tribulatione, et subueni. Gloria Patri et Filio et Spitui sancto. Hodie athleta Domini gloriosus, Sauinianus pontifex, grata amicorum clientela prosecutus, ad laborum suorum premia demigrauit; cuius apud Deum pia intercessio absoluat nos ab omni periculo! Euoue.

Celebri laudum iubilo persoluamus odas Christo, recensentes gloriosum Sauiniani tropheum, eiusdem  quoque clientum triumphale tripudium; horum precatu, celico quo fruamur subsidio. Egregius triumphator Sauinianus cum caterua sociorum tormentis insequitur, capite plectitur; quibus superatis, exultant sine fine in conspectu Dei.


 FINIS HUIUS OPERIS ET ADMONITIO LECTORI.

Auctore et gubernatore Deo, hunc, licet uigente ingenio, tamen iam caligante oculo et frigescente articulo, librum Odorannus pene sexagenarius exarauit monachus. uos qui legitis, orate pro eo.





EPITAPHIA SENONENSIA.





[NOTA.]

In subsequente eiusdem codicis pagina, uetere eque manu scribuntur episcoporum quinque Senonensium epitaphia; duoque insuper alia monachorum Senonensium, nempe Rainardi abbatis, et Ludouici olim comitis. Utrum hec collegerit in hoc codice ipse Odorannus , an quilibet alius, incertum est. uix autem dubito quin hec epitaphia doctis Gallicanarum antiquitatum cultoribus explorata sint. Sed nichil interim uetat, quominus hic a me attexantur. Mortuarios autem singulorum annos ex Annalibus Benedictinorum ascripsi.



EPITAPHIUM DOMNI EGILONIS ARCHIEPISCOPI. 


Artus almiflui conduntur hic tumulati
   Presulis Egilis, quem capit aula poli.



EPITAPHIUM ANSEGISI ARCHIEPISCOPI  .


Anseisus Senonum presul hic clausus habetur.
   Iudicio Christi surget et ipse sui.
Galliarum primax  papa Ioanne leuatus,
   Egregiis meritis hoc fieri meruit.
Hic Karolum regem Romanis imperatorem
   Constituit, Francis principibus placuit.
Gregorii pape secum caput adtulit istuc.
   Pacis amator, obit flebilis ipse piis.



EPITAPHIUM HELDEMANNI EPISCOPI [


Formosi cetus pastor, formosus et ipse,
   Heldemannus in hoc ecce iacet tumulo.
Martyris egregii pridem monachus Dionysi,
   Post urbis presul eximius Senonum.
Solamen tribuit miseris felix sua uita,
   Idcirco astrigero nunc fruitur solio.
Decidit augusti nonas. Ora, rogo, lector
   Celitus ut uiuat cum Domino iugiter.



EPITAPHIUM ANSTASII EPISCOPI. 


Pastor ouile Dei seruans Anstasius olim,
   Pneuma locat superis, et recubat cinis hic.
Extitit ipse pius, fortis pugnator, et almi
   Colloquio uerbi, fultus amore Dei.
 Quidquid amat mundus, spreuit uirtute benigna,
   Dauiticus uates adfuit ore pio.
Dum sexto bifrons idus ianuarius egit,
   Decidit. Unde, precor, parce, Deus, famulo.



EPITAPHIUM SEuINI EPISCOPI. 


Hic humilis tumulus, merito cunctis uenerandus,
   Seuini membra continet egregia.
Angelicam cuius felix animam paradisus
   Pastorum sancto possidet in numero.
Qui mitis sancte pro relligionis honore
   Hac in sede sedens multa tulit patiens  ;
Iamque senex factus migrauit in astra locandus.
   Cui parcat, petimus, cunctipotens Dominus.



EPITAPHIUM RAINARDI  ABBATIS.


 Gemma patrum, nec non diadema nitens monachorum
   Hoc tegitur tumulo funeris officio.
Cuius erat nomen Rainardus, mente benignus,
   Dulce decus monachis extitit et famulis.
Quo melior pietate uiget per secula nemo,
   Nobilis in membris, nobilior meritis.
uiuere post mortem cui concedat sine fine
   Cunctipotens Dominus semper ubique pius.



EPITAPHIUM DOMINI LUDOuICI COMITIS ET MONACHI.


Regali de stirpe satus, tumulatus habetur,
Consulis officio functus mundo Ludouicus,
Quem genuit nobis monachum Alamannia gratis  .




ANNO DOMINI MXLIX.
SANCTUS ODILO ABBAS CLUNIACENSIS QUINTUS.





SANCTI ODILONIS ELOGIUM HISTORICUM AUCTORE MABILLONIO.




I. uite scriptores.


1. Quod superiori seculo de quatuor primis monasterii Cluniacensis abbatibus fecimus, hic quoque a nobis in beati Odilonis gratiam prestandum est, ut scilicet preter uitam eius ab antiquis scriptoribus exaratam, que tanti uiri gesta non satis exponit, elogium ipsius non solum ex antiquis auctoribus, sed etiam ex uariis chartis ex archiuio Cluniacensi depromptis, aliisque ueteribus instrumentis contexamus. Hoc enim pacto tanti uiri preclare actiones facilius et accuratius representabuntur; nec parum conferent tot antiqua monumenta ad illustrandam ordinis monastici huius seculi historiam.

2. Ab iis qui beati abbatis res gestas posteris  mandare curauerunt, exordium ducimus. Duos habuit uite sue scriptores precipuos sanctus Odilo, Iotsaldum scilicet et Petrum Damiani cardinalem, utrumque ipsi equalem. Iotsaldus, sic enim constanter habent antiqui codices, quanquam in editis nonnullis mendose Lotsaldus scriptus inuenitur, primus uite scriptor, monachus fuit Cluniacensis et beati Odilonis discipulus, cuius rei testem se ipse exhibet in operis prefatione, ubi se magni Odilonis nutritum magisterio, informatumque beneficio fuisse profitetur. Is ipse est, nisi fallor, Iosaldus, unus e quinque monachis qui cum Odilone abbate et Roberto priore charte Girbaldi cuiusdam anno 1032 subscripsisse reperitur. Iosaldus item et Ioserannus fratres nominantur in charta Bernardi et Ade, eorum  patris et matris, que regnante Roberto confecta est. Preterea Iosaldus notarius plerisque archiuii Cluniacensis istius temporis subscripsisse legitur, quem a nostro alium esse non putamus. Qui et idem uidetur esse Iosaldus in indiculo ueterum librorum Cluniacensis monasterii bibliothece memoratus, ubi dicitur calamum aduersus Berengarium heresiarcham strinxisse, tempore Henrici Francorum regis; at excidit istud opus, aut certe  ita incognitum latet, ut nemo hactenus aut ipsum uiderit, aut laudatum usquam inuenerit. Denique Iotsaldum abbatem habemus, cuius epitaphium legitur exteriori muro ueteris ecclesie sancti Petri Cluniacensis affixum sub his uerbis: Hic iacet domnus Iodsaldus abbas. Sed an his in omnibus monumentis unus et idem laudetur Iodsaldus; an diuersi eiusdem nominis uiri designentur, prorsus est incertum.

3. Porro uitam sancti Odilonis a Iotsaldo scriptam, seu potius eius fragmentum Andreas Duchesnius in Appendice ad Bibliothecam Cluniacensem sub Anonymi Siluiniacensis nomine, et Ioannes Bollandus die 2 Ianuarii, ediderunt. Sed eam nos hic exhibemus integram ex codice ms. bibliothece  Thuanee, quem se uidisse testatur Chiffletius in probationibus Trenorchiensis Historie. Eamdem habuimus ex duobus aliis codicibus mss., uno Crispeiensis monasterii, altero nostre bibliothece sancti Germani a Pratis. Ceterum idem Iotsaldus carmen edidit sub Planctus titulo, de beati Odilonis obitu, quod editum est in Bibliotheca Cluniacensi. At cum nichil habeat ad illustranda beati uiri acta, ipsum omittere uisum est  ; satis sit aliquot uersus seligere, in quibus sic de Odilone et Willelmo Diuionensi abbate canit.

Hisdem decessit Willelmus forte Kalendis
Magnus et ipse Pater monachorum Diuionensis.
Hi fuerant monachi Maioli denique sancti,
Uno florentes in tempore, corpore mundo,
Unius et fidei, uere pietatis amici.
Iunxit utrosque fides, similes habuere recessus:
 Gloria non dispar, eadem sequiturque corona.
Odilonem in fine carminis precatur ut sui ac Almanii memor sit apud Deum. Almanius autem hic est fortasse ipse cui et Hugoni Odilo uitam sancti Maioli nuncupauerat. Eum enim carissimum ibi fratrem appellat, quem uirum litteratum fuisse ex eo patet, quod illum et Hugonem rogat, ut si quid in a uita non recte dictum occurreret, emendare uelint.


 Odilo iam ualeas, Iotsaldi iam memor esto,
Almaniique tui uotis pie semper adesto

4. Alter beati Odilonis uite scriptor fuit sanctus Petrus Damiani, cardinalis, episcopus Ostiensis, uir uel suo nomine satis celebris. Quod opus, hortante Hugone abbate beati Odilonis successore, aggressus est, ut que in priori uita fusius enarrabantur, superfluis resectis, compendiosius referret. Unde, cum nichil in hac posteriori uita habeatur quod Iodsaldus antea non retulerit, uisum est priorem sufficere. Et quidem, ipso attestante Baronio, uita hec pertenuis est, longeque impar meritis tanti uiri. Si tamen in ea aliquid obseruatione dignum occurrerit, hoc ipsum, data occasione, in elogio aut in notis ad alteram uitam proferemus. Preter hos  uite scriptores multi alii beati Odilonis res gestas scriptis suis celebrarunt, quorum, aut certe celebriorum, uerba suis locis pro opportunitate in huius elogii decursu referre non omittemus. Habemus etiam pre manibus sermonem Anonymi de beati Odilonis laudibus, ex codice ms. monasterii Siluiniacensis descriptum. Sed cum nichil habeat ad illustrandam tanti uiri historiam, ipsum omittere uisum est.



II. Beati Odilonis patria et parentes.

5. Odilonem patria Aruernum fuisse omnes uno ore fatentur, quem e nobili Mercoriorum familia prodiisse uulgati auctores affirmant: et quidem non desunt ad id probandum legitima argumenta. Huius rei probationem affert Andreas Duchesnius, uir  doctissimus, in notis ad ipsius uitam in Appendice ad Bibliothecam Cluniacensem, ubi laudat uetus Necrologium Claromontensis Ecclesie sibi a Sauarone mutuo datum, in quo die Iu Nonas Ianuarii Odilo de Mercorio, canonicus Claromontensis et prepositus Briuatensis, quadraginta solidos censuales eidem ecclesie dimisisse dicitur, ad celebrandam beati Odilonis festiuitatem in ecclesia Claromontensi. Ad quid enim, subdit uir eruditus, Odilo ille Mercorianus tantam pecunie summam expendisset, nisi quod beatus Odilo eius fuerit consanguineus? Deinde Stephanus episcopus, cui Iotsaldus beati Odilonis uitam nuncupauit, quemque idem auctor asserit fuisse beati uiri nepotem, is est ipse qui in uulgatis pontificum Aniciensium seu Podiensium catalogis  Stephanus de Mercorio dictus occurrit. Quod diserte affirmant Gisseius in Historia episcoporum Podiensium, Sammarthani in Gallia Christiana, aliique auctores qui de iis rebus scripserunt. Omne dubium tollit uetus Chronicon ms. sancti Petri Podiensis, ex quo hec uerba noster Stephanotius descripsit: Stephanus Aniciensis pastor exstitit nobili parentela ortus de castro uulgo nuncupato Mercurio, nepos beati Odilonis abbatis Cluniacensis . . . . obiit, et sepultus est apud cenobium uoltam nuncupatum, quod ipse cum beato Odilone auunculo suo in propria construxerat tellure. Obiit autem Iu Augusti, regnante Henrico rege Francorum; flentibus populis ac gaudentibus angelis migrauit ad Christum. Tum subiungit  Petrum, eiusdem beate recordationis Stephani episcopi nepotem et in episcopatu successorem, in eodem uolte monasterio cum suo auunculo fuisse sepultum. De uolte monasterio inferius plura dicemus. Certe beatum Odilonem ex illustrissima Aruernorum familia originem traxisse obseruauit Petrus Damiani in ipsius uita, ubi eum ex equestri familia genus duxisse asseuerat. Id quoque testatur Iotsaldus, ubi ait Beraldum cognomento Maiorem, beati Odilonis patrem, inter A ruernie proceres nobilissimum fuisse, possessionibus et terrena potestate ditissimum; matrem uero Girbergam appellat, non minus pietate quam nobilitate pollentem, quam, defuncto uiro superstitem, sanctimonialem in Augustodunensi sancti Ioannis monasterio factam fuisse  scribit. Fratres etiam et quidem complures habuit Odilo, sed eorum nomina reticuit Iotsaldus; sororem uero eius Blitsemodem abbatissam laudat, sed cui illa monasterio prefuerit, nusquam expressit.

6. At plura discimus de beati Odilonis familia ex duabus chartis, in quibus ipse uir sanctus fratres suos, nonnullosque eorum liberos recenset. Prior est ipsius Odilonis, qua, priusquam ueste monastica indueretur, possessiones aliquot monasterio Cluniacensi contulit. Est absque data in chartario Cluniacensi, quod uulgo sancti Maioli appellatur, numero 11; sic autem habet: »Sacrosancte Dei ecclesie Cluniacensis cenobii, in honore beati Petri apostolorum principis dedicate, in Dei nomine ego Odilo, filius Beraldi, consentiente matre mea et fratribus  meis, Stephano scilicet, Ebone, Beraldo, Bertranno, cedo aliquid ex rebus proprietatis mee, que mihi legitimo ordine successerunt, cessumque in perpetuum esse uolo et desidero. Sunt autem ipse res site in patria Aruernica, in comitatu Briuatense, in uicaria de Aurata, in uilla que uocatur Saruciacus: in ipsa uilla cedo Deo sanctoque Petro, in stipendia seruientium supradicte ecclesie, totam ecclesiam in honore mundi Saluatoris constructam, et quantum sors hereditatis mee in ipso loco mihi largitur, et insuper unum mansum, qui excolitur a Leotardo filio Gerbaldi, quem olim donauimus ego et mater mea et fratres mei pro sepultura fratris nostri Hicterii, quem ego postea emi ex fratribus patribusque et dominis meis, canonicis uidelicet beatissimi  domini mei martyris Iuliani, et donaui in pretio solidos centum; ipsumque mansum similiter cedo iam dicte ecclesie, non solum pro me, sed etiam pro patre meo et matre mea et fratribus meis, uiuis atque defunctis, et omnium parentum et fidelium nostrorum salute. Istas res supradictas cedo iam sepe dicte ecclesie, ea scilicet ratione ut pastor ipsius ecclesie, domnus scilicet abba Maiolus, quandiu uixerit, suique omni tempore successores, et ipsius ecclesie seruitores habeant, teneant atque possideant, et iusto ordine quidquid facere uoluerint, faciant: tamen alienare, nec uendere presumant, nisi ad fratres meos. Si quis uero  aliquando surrexerit,  ego ipse uidelicet, mutata uoluntate, aut ullus ex heredibus meis, siue ulla emissa aut contra posita persona, que contra huiusmodi chartulam ullam calumniam inquietare presumpserit, iram omnipotentis Dei incurrat et sanctorum offensam, et insuper cui litem intulerit, auri libras X coactus exsoluat, et argenti pondera totidem. Et ut hec chartula firmiorem per succedentia tempora obtineat uigorem, manu propria subter eam firmaui, et ut aliorum uirorum manibus roboraretur decreui. Signum Odilonis, qui chartam istam scribere rogauit. Signum Girberiane matris eius. Signum Stephani, et Ebonis, et Beraldi, et Bertranni fratrum eius. Signum Beraldi, Rotbert, Gozfret, Warini, Bernardi, Mironi, Gualterii, Guitberti, qui hanc  chartam scripsit.«

7. Altera charta, que maioris est momenti, utpote que monasterii uolte fundationem continet, data est anno 1025, in qua non solum beati Odilonis fratres, sed etiam plerique ex eis nepotes nati recensentur. Quare eam huc integram, etsi prolixiorem, proferre non dubitauimus, ex chartario Cluniacensi descriptam: »Ab omnibus fidelibus recte saneque sapientibus utile iudicatur et congruum, ut uniuersa negotia que ad Dei cultum et ad incrementum dignitatis ecclesiastice disponuntur, ab ipsis suis auctoribus posteritati fidelium testamentis legalibus et litteris commendentur. Hac igitur auctoritate premonitus, ego in Dei nomine Cluniacensis monasterii monachus et presbyter Odilo,  huius regionis et patrie aduenas et ciues per succedentia temporum scire uolo et desidero, quoniam fratres mei mihi, omnibusque nostris amicis illustrissime dulcissimeque memorie, Beraldus Aniciensis Ecclesie prepositus, et Bertrannus, et domnus Stephanus honorabilis senior, et uir bone simplicitatis Ebo, in quodam suo prediolo pari uoto parique desiderio decreuerunt construere monasteriolum, et secundum sue possibilitatis modulum ad Dei ordinare seruitium: sed quidam illorum, proh dolor! acerbissimis casibus et infortuniis impediti, quidam uero nature sorte preuenti, non potuerunt incipere quod desiderabant perficere. Post mortem uero illorum conuenerunt mecum filii eorum, cum aliis nepotibus meis et consanguineis,  et pluribus suis fidelibus: ceperunt etiam conqueri quod pro excessibus supradictorum fratrum meorum, patrum et parentum et seniorum suorum, essent acturi, uel si aliquod possemus inuenire consilium quod eis a Domino prestaret salutare remedium. Quod nullum aliud potuimus inuenire salubrius uel consequentius, nisi ut illud ipsum studeremus incipere, et secundum nostrum posse perficere, quod ipsi nobis reliquerunt in deliberatione: uidelicet ut ad uotum illorum in aliquo suo prediolo edificemus monasterium, et secundum nostrum posse ad Dei ordinemus seruitium. Hoc etenim consilio definito, et ab omnibus nostris amicis et uicinis alacribus uocibus collaudato, incepimus edificare ecclesiam in  quodam proprii iuris monticulo, qui uolta uocatur, eo quod preterfluentibus aquis Hylaris fluminis  partibus ex tribus concluditur, et, ut ita dicam, quasi sinuatim inuoluitur. Post peractam uero aliquantam partem edificii, cum consilio fidelium uicinorum decreuimus in ipso edificio oratorium consecrari a domno Stephano Aruernorum episcopo uenerabili, quod factum est XuIII Kalendas Octobris in exaltatione Dominice crucis, et passione beati Cornelii pape, et beatissimi Cypriani uictoriosissimi martyris. In ipsius namque oratorii consecrationis die, ego in primis frater Odilo, una cum nepotibus meis, filiis fratrum meorum et sororum mearum, domno uidelicet Stephano Aniciensis Ecclesie preposito, et eius fratre Beraldo, et domno  Hildegario supradicte Ecclesie clerico et canonico, Beraldo quoque supradicti fratris mei Ebonis filio, Willelmo etiam filio quondam fratris mei Willelmi honestissimi uiri, et filiis eius; Geraldo etiam et Rotberto, Beraldo, Odilone, et Hicterio, cum consilio sororum nostrarum, domine uidelicet Blismodis uenerabilis abbatisse, et Aldegardis secundum seculum nobilissime matrone, omnes simul Deo omnipotenti, uiuo et uero, incommutabili et eterno, sanctissime et indiuidue Trinitati, Patri et Filio et Spiritui sancto, et beatissime Genitrici Dei et Domini nostri semperque uirgini Marie, et sanctis angelis et archangelis, et omnibus celestis glorie ciuibus patriarchis et prophetis, et dilectis Domini Ioanni Baptiste et Ioanni euangeliste, et beatis apostolis  Petro et Paulo, ceterisque apostolis et apostolicis uiris, innocentibus et omnibus sanctis martyribus, confessoribus, et uirginibus, offerimus quasdam res quas parentes nostri iure hereditario possederunt, quasdam quas a suis honestissimis senioribus studiosissimo fidelitatis obsequio acquisiuerunt. Sunt autem ipse res in comitatu et episcopatu Aruernensi: in primis supradictus monticulus, ut dictum est, sinu iam dicti fluminis inuolutus, et ecclesia ex alia parte fluminis in honore sancti martyris Cyrici consecrata; uillula etiam eidem loco proxima, que uocatur Forsanguis, et unus mansus eidem uillule contiguus, qui uocatur Plania; ecclesia uero in uilla Saraziaco, et omnis ipsa uilla, excepta illa parte que in sorte supradicti Willelmi nepotis nostri uenit.  Est et alia uilla supradicte ecclesie proxima, que diminutiuo nomine Saraziacellus uocatur. Hanc enim uillulam et supradictum uillare, quod uocatur Forsanguis, domnus et carissimus frater meus Stephanus per chartam donationis, ad perficiendum opus quod pre manibus tenetur, uiuus adhuc et sospes contulit, et ex hac uita discedens reliquit. Est et alia uilla in ipso comitatu, qui uocatur Montaniacus, que ex hereditate Golfaldi auunculi nostri ad nos peruenit. Sunt et alie due ecclesie, non cum duabus sed cum una parochia, consistentes in episcopatu uallauensi, una in honore sancti Ioannis Domini precursoris, et alia in honore beati Petri apostoli consecrata; et in uilla Lisaco eam partem quam Beraldus prepositus et Bertrannus frater eius  uisi sunt habere, totam ex integro; et in Capilliaco hoc quod domnus Bertrannus habere uisus est. Hec omnia supra scripta cum omnibus rebus ad se pertinentibus offerimus, ut supradictum est, Deo, omnibus sanctis eius pro liberatione et ereptione, salute et requie supradictorum uirorum Beraldi, Bertranni, Ebonis et Stephani, pro quibus hec oblatio specialiter fit, et aliorum fratrum suorum Hicterii, Eustorgii, Willelmi et Hicterii, pro salute quoque patris eorum Beraldi, et eius genitoris Hicterii, illustrissimorum uirorum, omniumque parentum, consanguineorum et fidelium ipsorum et nostrorum, tam uiuorum quam defunctorum, utriusque sexus, etatis et ordinis, et eorum qui ad hoc opus perficiendum et custodiendum et stabiliendum  nunc consilium et adiutorium prestant, et per succedentia tempora prestiterint, et omnium fidelium Christianorum, ut misericordia, pietas et gratia Domini nunc et in futuro omnium illorum misereatur et nostri, supradictum locum, et omnia que ad ipsum locum pertinere uidentur, et deinceps per cuncta spatia succedentium temporum a fidelibus Christianis in prediis et quibuslibet rebus uel oblationibus eidem loco concessum fuerit, sub protectione et tuitione beatorum apostolorum Petri et Pauli, et defensione pontificum apostolice sedis, et gubernatione abbatis et monachorum Cluniacensium constituimus, et ab omni seruitute et exactione humane improbitatis liberum esse decernimus. Ordinamus namque et cum omni desiderio optamus  ut Cluniacenses abbates et monachi istum locum teneant semper et possideant, et in Dei seruitio secundum regulam sancti Benedicti, sicut et cetera monasteria ad se proprie pertinentia, ut dictum est, ad cultum diuine religionis ordinent et disponant. Si cui forte hec nostra sanctio . . . sciat profecto dignum nos duxisse, ut illius loci sancta congregatio ex nostra paupertate aliquid seruitutis habere se recolat, propter cuius reuerentiam et meritum aliquis ex nostro genere honorem secundum Deum, et secundum seculum uisus est obtinuisse, et parentibus etiam nostris et nobis ipsis non paruos profectus constat euenisse. Ceterum si quis aduersus testamentum nostre oblationis aliquam aliquando calumniam inferre presumpserit, contra censuram diuini  iudicii et mundanarum legum iura se fecisse recognoscat. Si penitendo emendare uoluerit, indulgentiam percipiat; si uero emendare noluerit, et magis in sua malitia perseuerare disposuerit, quod petierit non uindicet, sed quod meretur percipiet; ita ut hic leges pro tali crimine promulgatas persoluat, et in eternum penas perpetuas luat. Signum domni Odilonis abbatis, cuius uoto et desiderio hec charta conscripta est. Signum nepotum suorum, Stephani uidelicet, Beraldi, alterius Beraldi, iterumque Beraldi, Aldigerii, Willelmi, Odilonis. Signum Petri. Signum Bernardi. Signum Pontii. Signum Dalmatii. Signum Pontii. Signum Blismodis. Signum Aldiardis. Signum Auxilie. Facta autem est hec charta  anno ab incarnatione Domini millesimo uicesimo quinto.«



III. Odilo fit monachus Cluniaci, tum abbas.

8. Odilo, ut loquitur Iotsaldus, post despectas Briuatenses et Anicienses arces, quod in utraque urbe aut ecclesia dignitates precipuas siue ipse siue alii ex eius familia obtinerent, Cluniacum secessit, monasterium sanctitate et religionis fama per totum orbem celeberrimum, ubi a beato Maiolo, sanctissimo abbate, cui iam probe notus erat, monastica ueste donatus est. Id anno 991 contigisse tradit Hugo Flauiniacensis abbas in Chronico uirdunensi, cui astipulatur Chronicon Cluniacense, a nostro Stephanotio ex eiusdem monasterii ueteribus membranis descriptum. Hoc tamen nemo sibi facile persuadebit,  si uerum sit Odilonem hoc ipso anno, uti ex aliquot chartis colligi posse uidetur, a beato Maiolo in abbatie regiminis consortium assumptum fuisse. Certe haud multum ab ea sententia recedere uidetur ipsemet Iotsaldus, et post eum Petrus Damiani, qui referunt sanctum Maiolum e uiuis abiisse annis quatuor fere euolutis postquam Odilo ad conuersionem uenerat. Certum est autem eum anno 994 obiisse. Unde coniicere licet quanta fuerit beati Odilonis maturitas, quantumue eius meritum, qui, adhuc neophytus et in ipso fere ad religionem ingressu, tante congregationis regimine ab ipsomet sancto Maiolo dignus fuerit habitus.

9. Eius porro electionem ultra annum 992 differri non posse probatur ex multis chartis hoc ipso anno  datis, in quibus nempe Odilo abbas nuncupatur. In chartario II monasterii Cluniacensis, charta 738, campus quidam in uilla Bersoniaco situs datur monasterio Cluniacensi, cui preest Odilo abbas, anno u Hugonis regis Francorum, id est anno saltem 992. Hoc ipso anno mense Iulio Girbaldus uendidit peciolam campi ibidem siti; charta 539 donatio est curtilis et uinee in uilla Morgono, in pago Matisconensi, facta Odiloni abbati anno uI Hugonis regis; quem eumdem annum prefert charta 753, que in ipsius etiam Odilonis abbatis gratiam facta est. Huc quoque proferende essent aliquot charte primo Rodulfi Burgundionum regis anno date, si apud omnes constaret hunc regem ante 993 thronum conscendisse. Chartis quas supra laudauimus suffragatur  auctor ueteris Chronici, quod penes nos manuscriptum habemus, ubi ad annum 992 hec habentur: »In Burgundia Odilo ex clerico Briuatensi monachum professus, in Cluniacensi cenobio preficitur, quod per annos LuI miro religionis feruore rexit et prouexit,« etc. Quin et cum alii fere omnes auctores Odiloni totidem regiminis annos concesserint, certumque sit, ut et ipsi etiam attestantur, eum Kalendis Ianuarii anni 1049 ex hoc seculo abiisse, istorum quoque auctoritas ad confirmandam nostram sententiam merito proferenda est. Tamen Sigebertus, in Chronico, regiminis Odilonis initium anno sequenti consignat; Hugo uero Flauiniacensis anno 994, sed iste ad Maioli mortem solum attendit. Quod expressius  habetur in Chronico Malleacensi, ubi uir sanctus Maiolo abbati anno 994 successisse dicitur. Et quidem preter chartas quas supra adduximus, complures alie occurrunt in chartariis Cluniacensibus, que Maiolo adhuc uiuente Odilonem Cluniaci abbatem appellant. Talis est charta data anno uII Hugonis regis, id est anno 993, qua nonnulla monachis Cluniacensibus conferuntur apud uisandonum. Anno precedenti, mense Decembri, donatur uinea Odiloni abbati Cluniacensi in uilla Dambinas, in Matisconensi comitatu. Denique eodem anno uII eiusdem regis, mense Martio, proindeque anno 994, paulo ante obitum sancti Maioli, Odilo abbas in loco Scambii recipit et dat terram in uilla Odgraco, in comitatu item Matisconensi sitam.

 10. Nondum tamen monasterii regimen tunc temporis abiecerat Maiolus, uti probant uarie charte, annis sexto et septimo Hugonis regis date, que ipsius nomen preferunt, in libro donationum sub sancto Maiolo factarum. In charta 16 Maiolus Cluniaci abbas dicitur anno uI Hugonis regis quasdam ecclesias per commutationem acquisiuisse in comitatu Augustodunensi. Eodem anno, mense Iunio, Landrada Cluniacensibus, ubi Maiolus est abbas, nonnulla confert in pago Matisconensi sita. Anno uII eiusdem regis, Berardus clericus monasterio Cluniacensi, ubi est, inquit, Maiolus abbas, medietatem silue Aduolt contulit. Hinc patet Odilonem fuisse Maioli ueluti uicarium, atque in regendo monasterio coadiutorem; unde in charta Bernardi cuiusdam uiri  nobilis, manumittentis aliquot e suis seruis ad preces uiuiani prepositi, quos hic ad suum monasterium pertinere contendebat, sic habetur: »Werpiuit illam querelam quam habebat aduersus dictum Cluni locum, cui domnus et reuerentissimus Pater Odilo preest iussione sancti Patris Maioli.«

11. Habemus in Spicilegii Acheriani tomo uI decretum electionis sancti Odilonis in abbatem Cluniacensem, quod uiuente adhuc sancto Maiolo factum est; eique, preter eumdem Maiolum ac centum septuaginta septem monachos, rex ipse Rodulfus, Burchardus archiepiscopus, aliique episcopi, complures abbates, et uiri nobiles subscripserunt. Nulla autem occurrit in hoc instrumento temporis nota; at si Rodulfus ante anni 993 finem Burgundie regnum  adeptus non fuerit, paulo ante Maioli obitum, qui die 10 Maii anni sequentis contigit, factum est. Ex eo autem patet Maiolum senio confectum in Odilonem sese exonerasse, ne regularis discipline uigor, cui ob prouectiorem etatem inuigilare, quantum necessarium erat, se non posse arbitrabatur, sua culpa in monasterio Cluniacensi tepesceret. »Ego, inquit, Maiolus . . . . . etate defatigatus, officiis quoque corporis imminutus, dum minus me pastorali cura idoneum persentisco, beati Benedicti capitulatim de constituendo abbate sollicitudine premonitus, cum omnibus fratribus meis, filiis et conseruis, beati quidem Petri pridem clericum, fratrem et filium monachis Odilonem religiosum eligimus, et abbatem  esse decernimus; ne insolentia nostre infirmitatis ordo deterescat, et repulsam in aliquo patiatur, Deo propitio semper ad meliora prouehendus.« Ex eodem instrumento discimus Odilonem egre hanc dignitatem accepisse, quod se tanto oneri imparem putaret. Quare beatus senex, aduocatis episcopis et abbatibus, atque etiam uiris nobilibus, hoc decretum eorum subscriptionibus confirmari procurauit. »Et ne, inquit, technam alicuius excusationis pretendat, nam sicut quis indigne ad regimen incautus adspirat, ita si quis dignus refugit, merito constringendus habetur, consilium episcoporum et abbatum adhibuimus,« etc. Nomina uero eorum qui electionem sua subscriptione confirmarunt retulimus in Elogio sancti Maioli, ad annum 994, que ideo hic repetere  non iuuat, sed eorum loco damus aliquot uersus ab auctore, ut uidetur, equali de hac electione editos, qui in codice ms. Cisterciensis monasterii sub hoc titulo, Electio domni Odilonis, habentur.


Hic Pater emeritus mox est ut ad astra uocatus,
Quem successorem Deus eligeret sibi Patrem
Haud opus est nostro perferre per omnia digne
Dogmate, quam prudens, quam morum stemmate pollens,
Sit quis in humanis rebus pariterque supernis;
Cognitor est solus dans hec sibi munera Christus.
Qui claris patribus prenobilis Odilo dictus,
Terrea mox fugiens, tener annis, celica querens,
Patri Maïolo iunxit se preduce Christo.
A grege susceptus, ductor gregis ipse futurus,
Sedulus impleuit quidquid sibi regula iussit.
uiuere pro tali dignatus sede magistri,
Fratribus electus Pater omnibus atque cupitus,
Precepto Patris curam suscepit ouilis,
Huic non dissimilis, licet addit culmen honoris,
Cuncta Deo placite disponit cum pietate.
 uerbo discretus manet, actu tamque modestus,
Deuius ut leuum non pergat iter neque dextrum.
Sollers rubricam metitur in omnibus equam,
Eius consilium querit dominatio regum,
Atque suo summi proceres subduntur honori.
Sic agit actiuam quo non linquat theoriam.
Sola carne solo, uersatur pectore celo.
Sed ne plura loquar, non est uirtutibus impar
Patri Maïolo, per plurima mira corusco.
Mitis ut ille fuit, diuinitus hic quoque confit,
Istum cum uideas, illum presto tibi dicas.
O quantum pollet locus hic, quantumque refulget,
Qui meruit tales sibimet conquirere patres;
Qui ueluti soles bini nos irradiantes,
Emicat hic celis, alterque coruscat in aruis!
Huc usque uenisse sufficiat; dicit enim sancta Scriptura:
Ne laudaueris hominem in uita sua.

12. Porro, cum ita certa et manifesta uideantur argumenta, quibus Odilonem sancto Maiolo adhuc superstite in abbatem Cluniacensem electum fuisse  probatur, mirari subit Maiolum in monasterio Siluiniacensi morti proximum, a fratribus interrogatum cui regimen abbatie committendum uellet, nichil prorsus de sancto Odilone respondisse. Id quippe testatur Syrus eius discipulus et uite scriptor. Imo in altera uita, que habetur in Appendice ad Bibliothecam Cluniacensem, Maiolus respondisse dicitur: Non est nostrum, filii karissimi, uobis abbatem eligere, sed magni consilii Angelus non patietur uos diu inconsultos, etc. An quod Odilo abbatie regimen suscipere renueret, ut numero precedenti dicebamus, ita ut necessarium fuerit Hugonis regis et episcoporum auctoritatem interponere? Certe Adhemarus in Chronico ait Odilonem inuitum Maiolo  successisse, eumque tam ab ipso Hugone rege quam a cuncta congregatione electum.



Iu. Acta sub sancto Odilone.

13. Superiori paragrapho chartas aliquot laudauimus anno 992 aut sequenti datas, que, cum sub Maioli et Odilonis communi administratione scripte fuerint, nichil mirum est si alterutrius nomen preferant. Quantum uero sub tantis uiris uigeret religio monastica, colligi potest ex charta Walterii Aeduensis episcopi eodem tempore, anno uidelicet uI Hugonis regis, mense Maio, data, in qua cenobium Cluniacense sibi pre ceteris amore coniunctum dicit, ubi pollet religio, etc.; tum ei dimittit quidquid ad se uel ad archidiaconos spectare posset in ecclesiis ad dictum cenobium pertinentibus, exceptis  tamen synodalibus eulogiis. Ecclesias autem has exprimit, scilicet de Algaio monte, de Tresela, sancti Leodegarii, Montis Malarii, Teruisi, uallis, et sancte Marie. Subscribunt pretor ipsum Walterium Elinardus abbas, tum prepositi, cantor, Erpertus abbas, Ugo abbas, denique archipresbyteri et canonici. Idem episcopus, anno XXIX, Lotharii regis, sancto Maiolo dederat ecclesias sancte Marie de Monte-Melardi, et sancte Marie in uilla uallis, necnon et alios prouentus et decimas ecclesie sancti Germani uille Tyrinaci, ubi monachi Cluniacenses in obedientia quotidie assistebant. De Magabrensi autem cenobio, quod idem antistes sancto Odiloni meliorem in statum reuocandum tradidit, inferius dicemus; interim de donationibus post sancti Maioli  obitum Odiloni factis agendum est: quippe cum sub huius sancti uiri regimine Cluniacensium monachorum sanctitatis fama non minus quam suorum decessorum tempore celebris fuerit, episcopi aliique uiri nobiles multa eis bona concesserunt, ex quorum chartis multa discimus ad historiam illustrandam haud parum utilia.

14. Anno II Rodulfi Burgundie Transiurane regis, mense Aprili, proindeque anno 995, si uerum sit Conradum Rodulfi patrem die 19 Octobris anni 993 e uiuis excessisse, Artaldus comes dedit sancto Odiloni ecclesiam sancti Petri in uilla Marogliaco, cum presbyteratu, decimis et uniuersis appenditiis, etc., in agro Lugdunensi et Rodenensi. Is forte ipse est Artaldus qui in altera charta, que est sine data,  donauit uillam sancti Preiecti Memboli in pago ualentinensi, cui subscripsit Pontius Ademari comitis filius.

15. Anno III eiusdem regis Rodulfi, Humbertus episcopus Gratianopolitanus dedit cenobio Cluniacensi, ubi, inquit, domnus Odilo abbas preest, medietatem castri de uisilia cum toto burgo et ecclesia sancte Marie. Item ecclesiam sancti Martini de Ponte-Roso cum decimis, oblationibus et cemiteriis. Subscripserunt Frideburgis, eiusdem episcopi mater, Wigo, frater eius, et Humbertus episcopus de ualentia, eius nepos.

16. Anno I Roberti Francorum regis, qui solus, defuncto patre anno 996, die 24 Octobris, regnare  cepit, quidam Ayroardus monasterio Cluniacensi dedit mansum indominicatum in pago Matisconensi. Anno item I Roberti, Odilo quedam commutauit cum Maiolo preposito Matisconensi, que commutatio die 2 Martii, proindeque anno 997 a Willelmo et Widone approbata fuit.

17. Anno 997, consignatur charta Rodulfi regis in Bibliotheca Cluniacensi, ubi ille, anno nono regni sui, compluribus bonis monasterio Cluniacensi confirmatis, nonnulla largitur, ad Emme coniugis sue petitionem. Data est apud Ansam uillam, XI Kalendas Iulii, indictione III, etc. Reamundus ad uicem Ansusi episcopi recognouit. Sed manifestus error est. Constat quippe hanc chartam esse Rodulfi, qui, Carolo Simplice in carcere detento, Francorum rex  appellatus est anno 923.

18. Anni 998, qui Rodulfi regis quintus fuit, initio, idem rex, post concessas iam antea in Cluniacensium gratiam aliquot chartas, unam dedit qua uarias eis possessiones confirmat in comitatibus Lugdunensi, Forensi et uiennensi. Data est in Paterniaco, anno 998, Rodulfi regis quinto. Padicius cancellarius ad uicem Purgardi archiepiscopi et archicancellarii recognouit. Idem rex, anno regni sui sexto, sub finem scilicet eiusdem anni 998, uxoris sue Agildrudis regine et Purchardi archiepiscopi interuentu confirmauit omnia precepta regalia et chartas seu donationes ab aliis fidelibus Cluniacensi monasterio intra regni sui fines factas, easque more patris sui bone memorie in omnibus missis renouat, ac singillatim  recenset.

19. Anno item 998 aut sequenti, nam charta data est anno III Roberti regis, qui anno 996, die 24 Octobris, defuncto, ut quidem censemus, patre suo Hugone monarchiam obtinuit, Bernardus dedit Odiloni et monasterio Cluniacensi medietatem alodii sui in uilla Buxerias pro anima fratris sui Isrelis adhuc uiuentis. Idem Bernardus in altera charta, que data est anno u Roberti regis, dicitur miles et secundum seculi dignitatem uir clarissimus, et cum Emma uxore sua donat ea que habebat in uilla Buxerias in pago Matisconensi, in pignus pro ducentis solidis. Quinquennio postea elapso, id est anno decimo regis Roberti, hec eadem Emma Bernardi uxor cum Maiolo, mariti sui fratre, partem suam  eiusdem uille Buxerias, quam cum Isrele, altero Bernardi fratre, partita fuerat, eidem monasterio concessit. Denique eadem in alia charta, ubi dicitur Bernardi clarissimi militis uxor, dedit cum filio suo Gauceranno et filia Emma, pro sepultura sua apud Cluniacum, res quas habebat in agro Ammacensi in pago Matisconensi. Unde patet hanc familiam erga Cluniacum beneficentissimam fuisse. Hic porro Bernardus ab alio eiusdem nominis distinguendus, qui eodem tempore ac eadem in regione uiuebat, quique erga Cluniacum beneficus fuit, ut patet ex eius charta, qua cum uxore sua Ada confert monasterio coloniam unam in agro Mediolanensi in pago Matisconensi, in uilla Curtilis. Hic ibidem dicitur duos  habuisse filios, Iosaldum uidelicet et Ioserannum, quorum prioris fortasse fuit Iotsaldus, postea Cluniacensis monachus et beati Odilonis uite scriptor. His quoque adiungi potest Bernardus, qui cum uxore sua Atta, et Roberto eorum filio, anno quarto Roberti regis, dedit uineam in uilla Noglas. Hec autem omnia simul referre uisum est, ne propter nominum consonantiam aliqua suboriretur personarum confusio. Sed iam annorum series repetenda.

20. Anno 999, mense Ianuario, Rodulfi regis sexto, Odilo et uiuianus prior locarunt sub annuo censu Petro militi et Ermengardi eius uxori, castrum Condorcense cum suis pertinentiis, receptis in compensationem tribus mansis. Eumdem annum sextum Rodulfi regis prefert charta Blismodis, que se feminam  nobilissimam nuncupat, et donat ecclesiam sancte Maxime de Talusatis; charte subscripsit cum filio Albuino et aliis testibus.

21. Anno circiter millesimo, Robertus rex et Henricus, patris scilicet sui Hugonis Capeti frater, dux Burgundionum, diplomate communi uetuerunt ne quis intra certos Cluniacensis monasterii limites, quos designant, castellum audeat construere. Charta est absque data in nostro apographo, sed ultra annum 1001 differri non potest, cum Henricus hoc ipso anno e uita excesserit mense Octobri.

22. Anno uI Roberti regis, id est anno 1001 aut sequenti, si de monarchia intelligatur, Maiolus clericus quasdam consuetudines in terris monasterii Cluniacensis sibi debitas esse contendebat, sed coram Willelmo  Matisconensi comite eiusque uxore Ermentrude causa cecidit. Eumdem annum Roberti sextum prefert charta data mense Iunio, proindeque anno 1001, qua Arleis donat sancto Maiolo et monachis eius, ut per ipsius merita ualeat adipisci premia eterna, partem de medio planto in pago Matisconensi, uilla Marsiaco, loco ad Trimbladam dicto. Si tamen annus Roberti sextus hic designatus intelligatur de tempore quo simul cum patre suo Hugone regnauerit, charta ipsa ad annum 993 reuocanda erit; sed Arleis Maioli iam defuncti, ut quidem uidetur, patrocinium ambiebat. Nam statim post ipsius mortem sacri honores ei delati sunt.

23. Anno 1004 canonici uallauensis ecclesie  domos quasdam ab Odilone petierunt,  Gauslino dimittendas, ut ipsi alias domos, quas ex Kigone Gauslinus habebat, acquirere possent, suis officinis amplificandis profuturas. Annuit Odilo, receptis in compensationem aliis domibus que ex donatione Wigonis bone memorie pontificis prouenerant. Res acta fuit in Aniciensi ciuitate, III Nonas Februarii, feria u, luna uIII, anno incarnationis 1004, indictione II. Subscripserunt Beraldus prepositus Aniciensis, Robertus abbas, et alter Robertus edituus. Hoc ipso anno Ratburnus uicecomes et Walda uxor ipsius Cluniacensibus donauerunt ecclesiam sancti Martini Laudadis.

24. Anno 1005 Rodulfus uir nobilis, qui ibi monasterii  Paterniacensis conditor fuisse dicitur, ancillam quamdam suam cum altera ex monasterii Cluniacensis iure commutauit. Charta data est anno 1005, XII Rodulfi regis, indictione III; que temporis note optime sibi coherent, si quidem Rodulfus anno 993, post patris sui obitum, mense Octobri regnare inceperit.

25. Ad hunc ipsum annum, aut certe ad annum 1020  reuocanda est Lamberti comitis donatio sancto Odiloni facta unius mansi in uilla Latonai in territorio Matisconensi. Data sic exprimitur: Actum publice apud Cabilonem ciuitatem, regnante Roberto rege, apud nos uero Domino Iesu Christo  , mense Aprili, die Iouis, indictione III.

 26. Eadem formula utitur Robertus quidam in chartario Celsinianensi, cui monasterio, ubi tunc preerat domnus Odilo abbas, confert pro sepultura sua uineam in monte Dorensi sitam. Charta sic concluditur: Data regnante Roberto rege Francorum, imo Domino nostro Iesu Christo. Fundatio Chauriaci monasterii, quod Celsinianensi subiectum est, data est sub eadem formula, quam item adhibuit Pontius comes in charta qua possessiones aliquot Cluniacensibus donat in pago Treuis iuxta riuulum Lota sitas, in locis uilletas, Merdusana et Mota; sed hec diuersas omnino a precedenti chronologie notas habet: Data quippe est in castro Torana, feria u Septuagesime, indictione uII, epacta Xu, regnante Iesu Christo. Subscripsit domnus episcopus Cono. Denique Beatrix  uxor Archimbaldi uicecomitis, nuper, ut ipsa loquitur, defuncti, donat Cluniaco, ubi Odilo est abbas, de rebus suis sitis in pago Lugdunensi, in loco qui dicitur Salseto, unum mansum. Data est charta Cluniaci, regnante Domino Iesu Christo, mense Maio. In his porro et similibus chartis eiusmodi formulam adhibitam fuisse nonnulli censent, quod tunc temporis rex sacris interdictus esset ob Bertham, quam, licet sibi affinitate coniunctam, uxorem duxerat. Certe id uel ex sola Beatricis charta, quam modo laudauimus, falsum esse patet. Hec quippe post Roberti obitum scripta est. Nam Archimbaldus, quem Beatrix defunctum dicit, adhuc in uiuis erat anno 1037, ut ex eius charta inferius patebit, et quidem biennio postea monachos in cella sancti Laurentii  instituit. Sed de hac formula disserendi non est hic locus, quam questionem alias uiri eruditi fusius agitarunt.

27. Anno decimo Roberti regis, Letbaldus episcopus Matisconensis duos seruos ad Odilonis preces donauit. Charta data est die Lune, mense Augusto, proindeque ad annum 1007 reuocanda. Porro in charta quadam Cluniacensium monachorum, post Odilonem abbatem et uiuianum prepositum Letaldus episcopus subscripsisse dicitur ante alios monachos. An Letbaldus Matisconensis, qui, relicta sede, aliquando (luniacum secesserit?

28. Anno 1008, indictione uII, octauo Kalendas  Aprilis, Odilo domos quasdam Arelate sitas in emphyteosim concessit. Multi alii cum eo subscripserunt, inter quos Hugo de Caluiote, et Redemptus de Botera.

29. Anno XII Roberti regis, mense Aprili, proindeque Christi 1009, quidam Rodulfus Odiloni ac monasterio Cluniacensi dedit curtillum et alia quedam in uilla Aziaco in pago Matisconensi.

30. Anno 1015 Gaufredus, Cabilonensis Ecclesie presul, simul cum canonicis in generali conuentu residens, exaltauit a decimis ecclesiam Iuliacensem, idque ad preces Odilonis abbatis: qui uicissim in compensationem dedit ecclesie sancti uincentii, id est cathedrali, ecclesiam quamdam sibi a Goffrido Sinemurensi donatam. Subscribunt cum Gaufrido  presule Hugo comes et episcopus, scilicet Antissiodorensis, et alii. Data est anno XXuI Roberti regis, qui tamen annus non congruit cum anno 1015, quo hec contigisse dicuntur.

31. Anno 1017, regnante Roberto, sexto Nonas Maii, Willelmus dux Aquitanorum, Roma rediens, in ciuitate Papie donauit monasterio Cluniacensi medietatem de censu piscium qui circa insulam Rado capiuntur; subscripserunt duo Willelmi filii, Willelmus et Odo.

32. Anno 1018 regnante Roberto, idem Willelmus, qui a nonnullis ob egregias ipsius dotes Magnus nuncupatus est, curtem quamdam in uicaria Mareuenno contulit monasterio Cluniacensi. Charte cum Willelmo duce subscripserunt Agnes comitissa, Willelmus  iunior, Gislebertus episcopus, Fulco comes, etc.

33. Gislebertus episcopus, in hac charta memoratus, Pictauiensi Ecclesie prefectus est anno 975, ex chronico Malleacensi. Cui successit Isembertus archidiaconus, qui eidem charte subscripsit; sub quorum pontificatu Arnaldus, in ea pariter memoratus, decanatum eiusdem Ecclesie administrauit. Porro idem Willelmus monetam de Niort Cluniacensibus concessit, ut ex altera eius charta patet, cui cum illo subscripserunt Agnes eius uxor ac duo eius filii Willelmus et Odo.

34. Agnes, in utraque charta Willelmi ducis memorata, tertia eius uxor fuit, Ottonis, cognomento Willelmi, Burgundie ducis filia. Willelmum uero et Odonem ex prioribus uxoribus susceperat Willelmus,  primum nempe ex Almodia, alterum uero ex Prisca, secunda ipsius uxore. Uterque absque liberis defunctus fuit, sepultique sunt in monasterio Malleacensi, quod eorum pater condiderat, qui et ibi paulo ante obitum monastica ueste donatus et sepultus fuit, anno 1030 aut sequenti. Ceterum Agnes preter Agnetem filiam, que Henrico imperatori, cognomento Nigro nupsit, duos etiam filios Willelmo peperit, in Historia Aquitanie celebres. Hos ipsa memorat in donatione quadam monasterio Cluniacensi post eius mariti obitum facta, quam hic subiicere uisum est, ex chartario Cluniacensi: »Sacrosancto et exorabili loco Cluniacensis monasterii, quod est constructum in honore apostolorum Petri et Pauli, cui  preest domnus Odilo abbas, ego Agnes et filii mei Willelmus et Gauffredus, donamus habitatoribus iam dicti loci monetam totam quam habemus in uilla que nominatur Engeliacus; et in alia uilla que uocatur Molgong, omnes consuetudines quas illic solemus habere, ut inde faciatis emere sepicas, quas soliti eramus dare uobis. Unde etiam postulamus ascribi nomina nostra in Missali, in quo recitantur benefactores uestri, quia maximam fiduciam habemus in orationibus uestris uestreque congregationis, et hoc quod conuentum habetis attendite mihi.« In hoc anno iam dicta nobilissima comitissa Agnes obsedit castrum uoluentem, et, ut fuit sua consuetudo, cepit eum.

35. Quantum uero sibi Cluniacenses beneficiis  tam a se quam a suis propinquis collatis deuinxisset Agnes, patet ex instrumento quodam publico, quo Cluniacenses ei Lasiacum dimittunt in grati animi monumentum, ut uidere est in Cluniacensi chartario.

36. Anno 1019, IX Kalendas Februarii, Rodulfus rex ad Irmingardis coniugis sue petitionem concedit, ex propria hereditate, monachis Cluniacensibus, regule sancti Benedicti modo et deinceps obedientibus, ecclesiam sancti Blasii, et uiculum totum cum suis appenditiis. Charta, que etiam habetur in Bibliotheca Cluniacensi edita, col. 411, data est in uilla Tabernis, que aliter Urba appellatur ex fluuio ibi defluente. Sed in ea charta coniungitur annus XXXu Rodulfi regis cum anno 1019 incarnationis Dominice, quod  mendum est. Hunc ipsum annum 1019 prefert charta Leotbaldi  episcopi Matisconensis, qua domno Odiloni abbati monachisque Cluniacensibus dimittit decimas, aliasque pertinentias ecclesie sancti Sulpicii. Data est in synodo clericorum, die Iu Idus Nouembris. At iam tunc defunctus erat Leotbaldus, si uulgatis Matisconensium episcoporum catalogis credamus. Et quidem hoc ipso anno placitum habitum dicitur in conspectu Ottonis Matisconensis comitis, et Gauslini episcopi , ubi adfuit Humbertus prepositus ecclesie Cluniacensis, cum quatuor aut quinque eiusdem loci monachis, ad uindicandas monasterio quasdam possessiones, quas Raculfus ad se pertinere contendebat. Non aliud, ut puto, fuit  placitum in quo idem Humbertus, cum aliquot aliis monachis apud Matisconem, coram Odone comite et Causlino episcopo, conquestus est aduersus mulierem que nonnulla apud Colongias aliasque ditionis Cluniacensis uillas inuaserat, que causa cecidisse dicitur mense Octobri, anno 1019, quo circiter tempore Hugo episcopus Antissiodorensis dedit Cluniaco, ubi Odilo abbas, medietatem curtis de Giuriaco in comitatu Diuionensi; idque pro anima Lamberti patris sui, comitis scilicet Cabilonensis, et matris sue Adheleidis, de quibus agit Glaber Rodulfus. Alteram medietatem eiusdem Hugonis soror, Mathildis dicta, simul cum uiro suo Gaufredo, filiisque Gaufredo, Herueo, Odone, Thetbaldo et Lamberto, pariter  monasterio contulit. Donationi subscripsit idem Hugo simul cum Leotbaldo episcopo Matisconensi. Idem Hugo in altera charta eamdem donationem confirmauit, cui cum eo subscripsere Otto comes, Gauslenus episcopus, Ugo uicecomes, Acelinus abbas et alii. Data est anno incarnationis 1019, et unctionis regis Roberti XXXII.

37. Anno XuII Rodulfi regis, mense Martio, proindeque anno 1020, Tetberga comitissa dedit mansum unum in loco qui ad Camnium dicitur, in pago Lugdunensi, pro Artaldi sui senioris, id est mariti, salute et filiorum suorum Artaldi et Geraldi, qui donationi subscripserunt. Hoc ipso anno Wicardus, Cluniaci existens, monasterio dedit capellam sancte Marie apud Rocham in uilla Quinciaco. Quam donationem  iterata charta donat, anno XXXIII Roberti regis, id est 1028 si de monarchia intelligatur. Habentur in chartario Cluniacensi alie eiusdem Wicardi suorumque affinium charte, sed absque datis. Ipsius Wadiatores donarunt Odiloni abbati ecclesiam sancti Martini in uilla uallis, in pago Lugdunensi.

38. Anno 1021 Bernardus dedit Cluniacensi monasterio Siluam Augustam, in pago Matisconensi. Charte subscripsit Otto comes, que data est indictione Iu, anno XXXIu Rotberti regis, ex quo scilicet cum patre simul regnare cepit; nam alias annum 1029 designaret, sed dissideret indictio, nisi forte XII pro Iu legatur. Anno XXuI eiusdem regis, qui cum anno incarnationis 1021 et precedentis fine  concurrit, data est Cluniacensi monasterio ecclesia beate Marie Bellimontis in comitatu Cabilonensi, in fine Senoio.

39. Anno 1022 ineunte, si quidem coniungitur cum anno XXuIII Rodulfi regis, Ademarus monasterio Cluniacensi, ubi Odilo abbas, contulit ecclesiam uille Testor, cum decimis, sepulturis, primitiis, etc. Subscripserunt eiusdem Ademari filii Willelmus, Stephanus abbas, Wido, Pontius, Armannus.

40. Anno 1023, duo fratres, nobiles uiri, Leodegarius et Pontius, seculo abrenuntiantes, dimidiam partem castri Altoni Odiloni abbati dederunt, cuius alteram partem monasterio Cluniacensi eorum pater iam antea contulerat. Charta data est anno incarnationis 1023, feria Iu ante Ascensa Domini, regnante  Rodulfo. Donationi consenserunt eorum fratres Feraldus et Petrus episcopi, uapincensis scilicet, ut quidem mihi uidetur, et Sistaricensis, Arnulfus, Geraldus, Rodulfus et Rumbaldus. Eodem anno Gauslenus episcopus Matisconensis quedam commutauit cum Odilone abbate in uilla Lupiaco, in pago Matisconensi, deditque uariis in locis aliquot uinearum rascias. Cum episcopo subscripserunt Walterius prepositus et alii canonici, anno incarnat. 1023, regnante Roberto.

41. Anno XXuI Roberti regis, qui ab inito cum patre regno intelligendus est, non enim tam diu solus regnauit, proindeque anno 1023, mense Iunio, Gibaldus dedit Odiloni abbati siluas, prata, terras et  molendinum super fluuium Absonus, in diecesi Augustodunensi, in comitatu Aualensi, in uilla Martiniaco, indictione uIII, que tamen cum hoc anno non concordat. Subscripserunt Ermuinus episcopus , Landricus comes, et Rainaldus eius filius. Eodem Roberti regis anno, Xu Kalendas Iulii, luna XIII, dati fuerunt Odiloni abbati Cluniacensi duo mansi in uilla-Francorum, in comitatu Matisconensi. Donationi subscripserunt Gauslenus episcopus et Wigo uice-comes.

42. Anno XXuIII Roberti regis, mense Martio, proindeque anno 1023, datur Odiloni abbati Cluniacensi curtilus in uilla Casotis, in agro Salorniaco, in pago Matisconensi. Charte subscripsit Otto comes, et data dicitur indictione XI, que cum suprascriptis chronologie  notis non conuenit, nec etiam cum eiusdem regis anno XXuIII, si computetur ab inito cum patre regno.

43. Anno XXIX regis Roberti, mense Iunio, ac ideo ere uulgaris anno 1024, Odilo abbas et monachi Cluniacenses homini cuidam Hebreo, nomine Salomoni, dederunt unam uineam, unum pratum, et unam raxiam in uilla Carniaco, in pago Matisconensi; et ipse in commutationem dedit eis uineam in agro Fusciaco, uilla Molonaco. Subscripsere Otto comes, Elizabeth eius uxor, Gauslenus episcopus, et alii. Actum die ueneris, mense Iunio, epacta Xu, anno XXIX Roberti regis.

44. Ultra eius annum XXXI, Christiane scilicet ere 1026, quo Hugo iunior Roberti filius excessit  e uita, differri non potest charta qua ambo illi reges complures donationes uariis temporibus monasterio Cluniacensi factas confirmarunt. Nullam habet datam in chartario Cluniacensi.

45. Sub iisdem regibus Otto, comes Matisconensis, uillas duas Cluniacensi monasterio dedit aut restituit, ut ipse in charta loquitur: Pro anima patris mei Widonis, nec non et aui mei Ottonis, cognomento Willelmi, et uxoris mee, et filii mei Gaufridi, reddo ad locum Cluniacum uillam, Aniscum a priscis dictam, in uicino Araris fluuii sitam, que olim ex hereditate sancti uincentii  ad meum comitatum ab antiquis deuenit, sicuti iam ante comes Leotaldus atauus meus per testamentum precepti Ludouici regis dederat apostolo Petro et  Cluniensibus monachis. Donat etiam uillam alteram priori contiguam, Asnerias dictam, cum appenditiis, etc. Data est regnante Rotberto rege cum filio suo Hugone. Uxor Ottonis, cuius nomen in charta non exprimitur, fuit Elizabeth, que, eodem Roberto regnante, simul cum marito suo donauit monasterio predium quoddam in uilla Fusciaco, in pago Lingonensi, in comitatu Ocherensi. Denique Otto comes Odiloni abbati quasdam res donauit in uilla Camauata, in comitatu Matisconensi; item molendinum supra fluuium Graonam secus Rocamcauernosam. Subscripsit Goslenus episcopus.

46. Anno XXXu Rodulfi regis, id est ere uulgaris 1027, aut sequenti, data est Odiloni abbati ecclesia  sancti Georgii, sita in uilla-Domina. Item uinea ibidem, et una condamina in pago Gratianopolitano.

47. Anno XXXuII Rodulfi regis, Amedeus comes, filius Humberti comitis, simul cum uxore sua Adalheida, dedit monasterio Cluniacensi, ubi preest domnus pater Odilo, ecclesiam sancti Mauricii in uilla Maltacena, et alia multa, reseruato sibi ac successoribus suis iure patronatus. Hec charta habetur in Bibliotheca Cluniacensi, col. 412, ubi data dicitur anno XXXuII, regnante Rodulfo, incarnationis Domini 1025, Kal. Nouembris, luna XX. Qui characteres chronologici non sibi coherent, nam annus XXXuII Rodulfi regis anno 1029 uulgate ere mense Octobri incepit. Ceterum erga monachos  Cluniacenses in uilla Maltacena degentes beneficus fuit idem Humbertus, ut patet ex duplici eius charta apud Guichenonem in probationibus Historie Sabaudice, ubi multa confert eidem loco. Utraque caret data, sed utrobique nominantur tres Humberti filii, scilicet Amadeus, Aymo et Odo.

48. Anno XLII Roberti regis, ex quo scilicet a patre in regni societatem fuerat assumptus, ac proinde anno 1029, datus est monasterio Cluniacensi curtilus in uilla Sarciaco in pago Matisconensi, indictione XI, mense Februario.

49. Anno XXXIII eiusdem regis, qui, si de monarchia intelligatur, erit annus 1027 aut sequens, data fuit Cluniacensibus capella sancte Marie cum decimis, etc., in uilla Quinciaco, in pago Lugdunensi,  et tantum terre iuxta eamdem capellam, quod sufficiat domui edificande et officinis hortoque monachi. Ad idem fere tempus reuocari debet alia charta, qua dantur monasterio Cluniacensi septem rascie uinearum in pago Matisconensi, Roberto rege cum filio Henrico regnante. Anno 1027, Henricus regni socius a patre dictus est.

50. Anno 1031, Otto comes, rogatus a Roberto priore Cluniacensi, uenit in capitulum, ibique amortizauit omnia que eis data uel ab iis comparata hactenus habebant in comitatu Matisconensi, ac siluam Ceruiam, quam olim sui ipsius antecessores monasterio contulerant, confirmauit. Subscripserunt Otto comes, Gaufredus filius eius, et Wido filius Gaufredi comitis. Actum Cluniaci, III Idus  Augusti, anno incarnationis 1031, indictione XIu, die 25 post transitum Roberti gloriosi Francorum regis, anno quadragesimo regni ipsius, qui est sextus filii eius piissimi domni Henrici, ex quo unctus est in regem super gentem Francorum et Burgundionum. Labbeus habet, et quidem rectius, die 22, anno XLIu, qui est u filii, etc.

51. Eidem anno consignanda uidetur charta ipsius Odilonis concedentis aliquam terram sub censu Ioscelino clerico, et duobus eius heredibus. Consenserunt alii monachi, ex quibus quinque post Robertum priorem subscripserunt, tum post illos Ugo abbas. Data est apud sanctum Marcellum, uII Kalendas Nouembris, anno I Henrici regis Francorum.  Porro eiusmodi chartis non plures quam quatuor aut quinque monachi solebant suscribere; unam tamen pre manibus habemus, cui uiginti monachi subscripsere; sed est absque data.

52. Anno 1032, indictione Xu, feria u infra paschalem hebdomadam, Girbardus presbyter, ad conuersionem ueniens, nonnulla contulit monasterio, que, tribus mensibus elapsis, Aia nobilis femina in prestariam sub censu trium solidorum obtinuit pro sua ac filiorum suorum uita, acceptis ab ea quadraginta solidis, mulo ualente C, adiuncto uno bancale. Subscripsere Odilo abbas, Robertus prior cum aliis quinque monachis, e quibus unus appellabatur Iosaldus, is fortasse qui beati Odilonis uitam conscripsit.

 53. Ante id tempus Berlio miles dederat Odiloni abbati Cluniacensi ecclesiam sancti Germani confessoris, sitam in pago uiennensi, in agro Corsoriacensi, in insula inter Bulburum et Carusium. Charta nullam datam exhibet, sed ei subscribunt Leodegarius archiepiscopus uiennensis, atque Aymo episcopus Belensis, id est Bellicensis.

54. Cum hoc ipso anno 1032 Rodulfus Burgundionum rex uitam finierit, uisum est huc referre aliquot chartas que ipso regnante, absque alia temporis nota, date passim occurrunt. Ex his est charta Wigonis uicecomitis, qui simul cum Euphemia uxore sua, filia Nardumi uicecomitis, dedit Odiloni abbati Cluniacensi, regnante Rodulfo, terras in comitatu Lugdunensi et Matisconensi, sitas super  Ararim et uoianam fluuios, in uilla Konneuco. Hanc autem donationem fecit Wigo pro anima patris sui Berardi, et matris sue Blismodis, ac fratris sui Wichardi. Item quidam milites, sub eodem Rodulfo rege, Cluniacensi monasterio dederunt ecclesias sancti Ioannis, sancti Antonini et sancti Leuterii, in comitatu uindascensi, in territorio Dimont, quas a seniore suo Willelmo comite  et eius uxore Lucia comitissa acceperant. Walterius archiepiscopus uesontionensis altare et decimas ecclesie sancti Stephani in uilla Portensi Cluniacensibus monachis petentibus concessit, saluo eulogiarum et paratarum censu. Data est regnante Rodulfo, et consenserunt canonici, decanus, Robertus abbas, etc.

 55. Huc quoque laudare liceat chartam Ottonis-Willelmi, quod hanc solam clausulam habeat: regnante Rodulfo rege. Nam cum ipse Otto comes anno 1027, et alii qui in ea habentur, longe ante Rodulfum regem obierint, non potest usque ad extremos Rodulfi annos reiici. In ea charta Otto, cognomento Willelmus, ait se diu aure surda preteriisse clamorem sancti Maioli et domni Odilonis successoris ipsius, de duabus sancti Petri Cluniacensis potestatibus, Ambariaco scilicet et Iuliaco; sed declarat tandem eas se restituere simul cum omnibus siluis, uillis, etc., ad eas pertinentibus. Subscripsere Otto, Rainaldus eius filius, Otto, Gauslenus episcopus, et Adselinus abbas. Actum Ledoni, regnante  Rodulfo rege. In altero huius charte apographo habetur et alius Ottonis-Willelmi filius, nomine Wido; et ipse Otto Henricum Burgundie ducem seniorem suum appellat, multaque subiungit atrocia maledicta in sui beneficii uiolatores, si aliquando fuerint; quo ex loco chartam hanc ultra annum 1001, quo Henricus Burgundie dux fato functus est, differri non posse intelligimus.

56. Post Rodulfi regis obitum, Ermengardis regina, eius relicta, monasterio Cluniacensi, ubi, inquit, preest domnus Odilo abbas, donauit per aduocatum suum, nomine Hubertum, duos mansos in pago Geneuensi: unum in uilla Siluigiaco, alterum in uilla Cicuilatis, cum omnibus ad eos pertinentibus casis, casalibus, uineis, pratis, etc. Caret  data.

57. Anno 10361 Willelmus nobilissimus comes , et eius uxor Lucia, reddiderunt Cluniacensi monasterio, ubi preest, inquiunt, domnus Odilo abbas, hereditatem sancti Maioli, scilicet Diliadam et Septem-Fontes in episcopatu Regensi. Actum apud Podiiodolinum monasterium, feria II, anno incarnationis 1036, indictione u, Chunone imperatore regnante anno decimo. Altera charta de eadem re sic habet: Duo fratres Prouincie comites, Gaufredus atque Bertrannus, werpiuerunt Deo et sancto Petro Cluniensi, in manu Odilonis abbatis, Diliadam et Septem-Fontes. Testes fuere Raimbaldus archiepiscopus, Feraldus episcopus,  et alii multi nobiles uiri. In altero apographo, inter Feraldum et Petrum Sextericensem, subscribit alius item Petrus episcopus, cuius sedes non designatur; et charta data dicitur apud Serrianum-uillam, feria u Ascensionis Domini, regnante Conone imperatore anno X. Porro Cono seu Chuno, in istis aliisque eiusmodi chartis memoratus, est Conradus imperator, cognomento Salicus, quem Rodulfus Transiurane Burgundie regni heredem instituit. Annum 1037 prefert altera charta, anno item X Cunonis imperatoris data, indictione u, secundo Kalendas Nouembris. In ea Pontius cognomento ualnerudis, et frater eius Armannus, ac Rostagnus consobrinus eorum, dant monasterio Cluniacensi, ubi  preest Odilo abbas, medietatem eorum que habent in uilla Salabaldemari, in pago et episcopatu Diensi.

58. Anno 1037, Archimbaldus uicecomes dedit domno Odiloni abbati ecclesiam sancti Laurentii cum omnibus appenditiis, in pago Matisconensi. Dedit quoque in pignus siluam Planacassaneam et mansum in uilla uigoseto, donec reuersus fuerit ex Ierusalem. Post reditum dedit et confirmauit donationem curtis Mommalardis, quam Hugo ipsius auus et Artaldus eius pater fecerant Cluniaco, modo tamen ipse absque herede moriatur. Actum apud Cluniacum, anno 1037, indictione u, Henrico regnante. Walterius episcopus et alii subscripserunt. Idem Archimbaldus biennio postea in ecclesia sancti  Laurentii monachos instituit, ut suo loco dicemus. Eius uero uxor, nomine Beatrix, post ipsius obitum Cluniacensibus, quibus tum Odilo preerat, dedit mansum unum in loco qui dicitur Salsetum, in pago Lugdunensi. Charta data est apud Cluniacum mense Maio, regnante Domino nostro Iesu Christo.

59. Anno 1038 data dicitur charta donationis Odiloni facte unius curtilis, et trium raxarum de uinea in pago Matisconensi, in uina Manisiaco, in agro Itgiaco, III Idus Ianuarii, indictione u , feria quarta, regnante Chonone imperatore. Ceterum, cum hoc ipso anno Conradus imperator filio suo Henrico Burgundie regnum dimiserit, huc reuocamus  chartam qua, eodem Chunrado imperatore regnante, Odilone abbate, et Leutfrido comite, Richuinus et uxor eius Lanzede dederunt monachis Cluniacensibus in pago et episcopatu Santensi quartam ecclesie de Dombasila et ecclesie de Gingiuilla.

60. Anno uIII Henrici Francorum regis, qui, si de monarchia intelligatur, est annus 1038 aut sequens, Hugo Antissiodorensis episcopus dedit Odiloni abbati ecclesiam sancti Cyrici super Graonnam, cum potestate et foreste ad eam pertinente. Subscripsere Robertus dux et Ioannes abbas. Actum Antissiodori, dictante Iotsaldo.

61. Anno 1039, data fuit monasterio Cluniacensi ecclesia sancte Marie cum decimis, terris, siluis, etc., in uilla Siluiago, in pago Geneuensi. Et monachi  inuestiti fuerunt per funem signi ecclesie. Data est anno incarnationis 1039, Henrici regis primo. Qui quidem Henricus ipse est Conradi filius, Niger dictus, qui patri in imperio et in regno Burgundie Transiurane successit. Eodem anno Leco donauit Odiloni abbati Cluniacensi tres condaminas sitas in uilla Siluiago. Data est anno incarn. 1039, indictione uII, regnante Henrico rege, filio Chunonis imperatoris, anno I imperii eius. Termini condaminarum in charta a quatuor uentis describuntur; qua scilicet uoce constat aliquam terre portionem designari. Eamdem datam habet donatio allodii quod dicitur Germinata, in pago Geneuensi. Eodem anno, Dundinus suscipiens monachicum habitum sub  norma sancti Petri Cluniensis cenobii, ut ipse loquitur, res suas monasterio contulit, anno incarnationis 1039, indictione uII, Henrici regis anno I. Idem fortasse ipse est Dundinus, qui in altero apographo Diuus dicitur, ubi, anno pariter 1039, et indictione uII, I Henrici imperatoris, filii Cunonis, monachus Cluniaci factus memoratur, et sua apud Ausiacum uillam monasterio tradidisse.

62. Anno 1040, sub rege Francorum Henrico, Wigo filius Willelmi dedit Odiloni abbati de Cluniaco curtilum in uilla Berziaco, in pago Matisconensi. Donationem confirmauit Gaufredus comes. Eodem anno Bernardus episcopus Cadurcensis, et Robertus ipsius frater, dederunt Odiloni abbati ecclesiam sancti Saturnini de Carennaco. In altero  chartario habentur due eiusdem Bernardi charte, donantis eamdem ecclesiam sancti Saturnini, cum omnibus ipsius pertinentiis, Odiloni abbati Cluniacensi ordinandam. Quibus chartis, preter canonicos, duo abbates, Stephanus et Albertus, subscripserunt; sed sunt absque data. Porro Bernardus, in istis chartis memoratus, desideratur in catalogis Cadurcensium episcoporum, tum apud Cruceum, tum in Gallia Christiana. Bernardus quippe, ab istis auctoribus memoratus, iam tunc fato functus fuerat cum iste donationes facte fuerunt; siquidem Deodatus, siue Deusdedit, eius successor, anno 1028 interfuit dedicationi ecclesie sancti Saluatoris apud Lemouicas, et anno 1034 perorauit in synodo II Lemouicensi; qui et anno circiter 1040 obiisse dicitur  apud laudatos auctores.

63. Anno XII Henrici regis, qui, si de monarchia intelligatur, erit incarnationis 1042, data fuit Odiloni abbati Cluniacensi capella sancte Marie de Bracmaco in pago Cabilonensi, subscripserunt Theobaldus comes et alii.

64. Anno 1046, Hugo archiepiscopus Chrysopolitanus confirmauit Hugoni honesto religioso et clerico, atque uniri permisit ecclesie Laudonensi, quam ipse Hugo construxerat et amplificarat, ecclesias sancte Marie de Calx, sancti Albini, sancti Symphoriani, cum omnibus earum appenditiis. Actum Bisuntii, indictione uI, Henrico regnante, anno 1046. Sed annus non concordat cum Indictione.

65. Pontius comes et Rotlandus miles donant loco  Cluniacensi, ubi domnus Odilo preest abbas, ecclesias sancte Marie et sancti Ioannis, cum decimis et presbyteratu toto, et duodecim sextaradis  terre, in loco qui dicitur Heron, in pago Treuis, in episcopatu Diensi. Charta data est anno X Eyco rege, an legendum Erico, seu Henrico? Sed etsi legatur Henricus, inquirendum superest an rex Francorum, aut imperator, qui Burgundie regno, ut iam diximus, tunc preerat, hic designetur. Difficile est hunc nodum absque autographo soluere.

66. His subiicimus aliquot chartas sub sancto Odilone confectas, sed sine data. Eiusmodi est charta Geraldi, patris Armanni episcopi, ut puto, uiuariensis, qui cum uxore sua ualmode monasterio Cluniacensi,  ubi preest Odilo abbas, donauit ecclesiam sancti Ioannis in uilla Meissano, in episcopatu uiuariensi. Harmannus seu Hermannus ineunte seculo undecimo uiuariensem ecclesiam administrauit. Aymo Petrefortis, secularem militiam gerens, dedit cenobio Cluniacensi, cui preest dominus Odilo abbas, gregi principans, uillam sitam in pago Gratianopolitano, in comitatu Sarogensi, cui nomen est Mons-Ermenoldi, cum omnibus que ad eam pertinere uidentur, uineis, pratis, et campis. Subscripserunt Ubertus comes , Amedeus filius eius, Burcardus, Odo et alii, apud Guichenonem in probationibus Historie Sabaudice, pag. 5. Ansedeus quidam dedit monasterio Cluniacensi ecclesiam sancti Nazarii, cum altari et appenditiis omnibus, et quatuor  cappellis iuxta positis, in agro Augustodunensi, iuxta Borbonium castrum, quam ecclesiam ab Hugone comite in beneficio tenebat. Dedit etiam ecclesiam sancti Petri in uilla Leuma, et cappellam sancti Preiecti ibidem, et ecclesiam sancti Baudilii in Pistichiano, etc. Subscripsere donationi Hugo comes et Theobaldus comes. Item Rotbaldus marchio et Eimildis eius uxor Cluniaco, ubi est abbas domnus Odilo, donarunt castrum Podium-Dolinum ex integro, cum omnibus suis appenditiis, in comitatu Arausico situm. Subscripserunt cum illis Adalax comitissa, et filius eius Willelmus, Rostagnus de Sabran, Willelmus uicecomes, et alii. Tetha mulier monasterio Cluniacensi, ubi preest Odilo abbas, dedit Durannum clericum, seruum suum. Donationi  consenserunt Walterius episcopus, et Warulfus, eiusdem episcopi frater. Defuncto uero Odilone, ac in eius locum electo Hugone, tunc apud sanctum Marcellum in diebus Quadragesime residente, predictam donationem confirmauerunt iidem Walterius et Warulfus, et alius Walterius, eiusdem Warulfi filius. Idem Walterius confirmauit donationem, a matre sua Tescenda factam, de terra in uilla Cueles, pro anima Walterii, fratris sui Warulfi filii. Consensere eiusdem episcopi nepotes Walterius, Bernardus et Otto, presente Hugone priore Cluniacensi.

67. Singularis est werpitio a Bosone facta de comanda de Polliaco, quam ideo huc describendam curauimus ex apographo Cluniacensi, ubi sic habetur absque ulla data. »uenit Boso ad placitum, ubi  cum Geraldo comite erant nobilissimi homines, et iurauit Boso hoc sacramentum, ita dicens, manu sua propria: Ego Boso, nec meus conductus, me iubente, homo, nec femina ad meam artem, nec ad meum ingenium, in Polliaco nec in eius obedientia comandam non requiram, prensionem nullam faciam de boue, uacca, etc. Et si ego uel meus conductus homo uel femina aliquam comandam uel prensionem fecerit; post quindecim dies postquam sciero, uel ad rationem missus fuero, per te, Geralde, uel per tuos missaticos, siue per abbatem qui modo est, uel per ipsum qui in antea erit, uel per monachum qui ipsam obedientiam tenuerit, captam emendabo, et postea ad tuam misericordiam, Geralde, ueniam, siue ad abbatem uel  monachum qui modo est, uel inantea erit.«

68. Ibidem sequitur charta, absque ulla temporis nota, Rainaldi comitis, qui donat Cluniacensi monasterio curtim Belmontis, cum terris, uillis, et appenditiis, sitam in pago Nauernensi  pro anima patris sui Landrici, matris sue Mathildis, uxoris sue Aduise, et fratris sui Widonis. Ipse Rainaldus, cum uxore sua Aduisa, et Willelmo eorum filio, subscripsit. Porro Landricus hic memoratus erga monachos quam bene affectus fuerit, colligi potest ex alia charta, que nullam quoque prefert temporis notam; in ea autem sic loquitur: Semper optaui monachis tranquillam uitam habere, et absque impedimento uota sua persoluere; ideoque querelam quam monachi Cluniacenses cum  Adeleide nobili femina habebant, de terra quam Antelmus frater eius dederat eis in pago Augustodunensi, in uilla Fontinellulas, componere, etc. Subscripserunt Rainaldus, Landrici comitis filius, Gauzfridus uir Adeleidis, et eius filii Gauzfredus, Robertus et Walterius; et Adeleidis filii Girboldus, Obtrannus, Gauzfredus, Ugo, tum Hatewis comitissa.

69. Habentur in chartario Celsiniacensi, quod pre manibus habuimus, complures charte donationum sub beati Odilonis regimine eidem loco factarum, sed in quibus nulla fere occurrit data; nonnulle ex his hanc clausulam habent: quod regitur . . . . . , uel sub regimine beatissimi patris Odilonis. Plereque sunt pro obtinendo sepulture iure. Ex his una est Hugonis de Ucione et Duranni Deibanio  et aliorum, qui dant pro sepultura Bomparis duas appendarias, etc. In alia Stephanus et Theotberga dant uineam in uilla de Samniaco pro sepultura sua. Rotbertus presbyter dat quedam, ut, si aliquando ei, permittente Domino, uoluntas fuerit ut monachus fiat, recipiatur; sin autem, et in loco moriatur, ibi obtineat sepulturam. Willelmus dedit monasterio Celsiniacensi ecclesiam in honore beati Petri constructam, que uocatur Casa-Meiana, cum mansis, appendariis, etc., ut remaneat beato Petro de Celsinianas , in aduocatione sancti Petri de Roma, sine ullo contradicente, etc. Denique, ut multos alios omittam, Bernardus de Turre cedit loco Celsiniacensi, qui regitur sub gubernatione domni Odilonis abbatis, multa in uilla Plausiaco, omnemque alodum,  quem, inquit, pater meus Geraldus in ipsa uilla de Plausiaco habebat, in ipsa die qua monachus fuit. Unde patet famosum illum Geraldum de Turre, quem illustrissima hodiernorum Bullioniorum principum familia nominis sui de Turre primum parentem agnoscit, Cluniacensi familie nomen dedisse, quod et plerique ex eius posteris fecere, ut ex eodem chartario discimus. Haud leuiter pretereundum est quod in aliquot eiusdem loci chartis cum Odilone abbate Cluniacensi memoretur alius Odilo, qui scilicet Celsiniacensis monasterii tunc erat prior; quare, si quandoque occurrant charte Odilonis nomen preferentes, quarum chronologici characteres cum sancti Odilonis etate non satis  cohereant, non sunt ob id in dubium reuocande, sed tribuende Odiloni priori. Unam huiusmodi chartam exhibere uisum est: »In Dei nomine Odilo Cluniensis monasterii indignus presbyter et negligens monachus, Odilo etiam Celsiniensis monasterii prepositus, et ceteri fratres Deo ibidem seruientes. Notum esse uolumus presentibus et futuris, quia illud predium quod bone memorie uir nobilis, nomine Eustorgius, contulit Deo et sanctis apostolis, et monasterio Celsiniacensi, non potuimus retinere firma pace, nisi Rotbertus auunculus eius, uir nobilis et catholicus et decanus Aruernensis Ecclesie, dignaretur et donum nepotis sui confirmare, et ex sua parte concedere, quod et fecit sua beneuolentia et dulcissima caritate. Idcirco  gratiam pro gratia duximus eidem reddere, sicut ipse studuit humiliter querere, rogans et obsecrans ut susciperemus eum in societate fratrum nostrorum, et patrem eius et matrem et fratres, eorumque parentes. Nos uero, ad uotum eius et desiderium attendentes, eos in nostra societate et fraternitate suscepimus, optantes, orantes et obsecrantes ut in omnibus que agere uel dicere potuerimus nos et omnis nostra fraternitas, intercedente beato Petro apostolo et omnibus sanctis, partem eis et societatem concedat omnipotens Dominus, ut et uiuis spatium penitentie et indulgentiam peccatorum concedat, et defunctis requiem et uitam conferat sempiternam. Si ille senior domnus Robertus monastico ordini se sociare uoluerit,  orando precipimus, et precipiendo rogamus ut cum caritate suscipiatur, et cum honore et reuerentia tractetur. Si sepulturam in nostro loco habere uoluerit, ibi sepeliatur ubi ipse iusserit.



u. uaria monasteria per sanctum Odilonem instituta, aut restituta, siue reformata.

70. Que monasteria anno 996 Cluniacensium abbatum iurisdictioni essent subiecta, discimus ex bulla Gregorii u, pontificis maximi, in Bullario Cluniacensi relata, pag. 10, in qua non solum uarie possessiones ad monasterium istud nobilissimum pertinentes, sed etiam celle, seu, ut uocant, prioratus, ab eo pendentes, singillatim recensentur. Ex iis cellis nonnulle sub beati Odilonis regimine, alie uero longe antea monasterio Cluniacensi  subiecte fuerunt. De iis solummodo hic agendum que Odilonis tempore Cluniacensibus attribute sunt; quas, seruato chronologico ordine, quantum ex antiquis monumentis fas erit, recensebimus.

71. Ex bulla Gregorii u, quam modo laudauimus, patet Magabrense monasterium iam anno 996 Cluniaco aggregatum fuisse; at quo id anno factum fuerit non liquet. Quanquam certi sumus id tempore beati Odilonis contigisse, uti discimus ex Walterii Aeduensis episcopi charta, ubi occasionem et rationes istius unionis faciende ipsemet exponit; hanc ipsam ex uetusto exemplari, ab annis circiter quingentis exarato, proferimus integram. »Omnibus Christicolis sub norma catholice fidei degentibus  notum esse uolumus quoniam ego, in Dei nomine, ualterius, gratia Dei Aeduorum episcopus, de rebus Ecclesie mihi a Deo commisse cogitans, quantum diuina maiestas mee possibilitati largiri dignabitur, colligere dispersa et conseruare congregata, necessarium duxi adire consilium domni Odilonis abbatis Cluniacensis cenobii, et domni uiuiani, ceterorumque fratrum supradicti monasterii, de quodam nostro monasterio, uocabulo Magabrense, quod est in honore sancti Martini consecratum, antecessorum nostrorum temporibus, non solum regulari ordine, sed etiam pene omni utilitate destitutum, restaurare cupiens ipsum in pristinum monastice religionis gradum. Ideoque hoc feci, quoniam nullum aliud tam salubre consilium  inuenire me posse credidi, quam ut peterem subsidium a supradicto domno Odilone Cluniacensis cenobii abbate, et a uenerandis eiusdem loci Patribus sub eo regulari tramite degentibus; atque iam dictum Magabrense cenobium eorum traderem dominationi gubernandum. Illi itaque, nostris precibus assensum prebentes, prout possibilitas loci erat, idem monasterium regulariter disponere ceperunt, fratres ibi omnipotenti Deo seruituros ordinantes. Ceterum uero nouerint cuncti, tam presentes quam futuri, quoniam ea intentione hoc agere cepi quetenus amor et societas supradicti Cluniacensis loci, sicut tempore uenerande memorie domni Maioli abbatis nostro loco caritatis uinculo colligata permansit, sic etiam cuncto in  perpetuum tempore inconuulsa et firma permanere possit. Idcirco iam dictum Magabrense monasterium trado fratri nostro domno Odiloni abbati et successoribus eius, cenobioque Cluniacensi in perpetuum regendum et regulari ordine disponendum, per consilium nostrorum clericorum et ceterorum nobis a Deo commisse Ecclesie filiorum: ea ratione, ut superius dixi, ut societas nostri loci et Cluniacensis cenobii per succedentia temporum spatia semper sit caritatis uinculo colligata et coniuncta, atque ibi omni tempore tam uiuorum quam defunctorum Ecclesie nobis commisse clericorum agatur memoria digna. Similiterque eorum memoria in nostra celebretur Ecclesia. Hoc uero agens, non ut uidear, quod absit! loci mihi commissi  destructor, iam dictum monasterium non a potestate successorum meorum et sancte ecclesie Augustodunensis aufero, sed potius ita ordinare disposui, ut Cluniensis abbas et successores eius, fratresque ipsius loci per consilium nostrorum successorum episcoporum et canonicorum regulariter ordinent, teneant et possideant. Ipsique nostri successores episcopi et canonici per nostram deprecationem et obsecrationem hanc nostram descriptionem sua pontificali dignitate et auctoritate, et ut  nostri uoti participes sint, rogamus et deprecamur ut semper melius corroborent et confirment, et secundum Dei omnipotentis uoluntatem et huius nostre descriptionis congruam dispositionem gubernent et regant, et ipsius loci, ut dignum  est, semper sint aduocati, et contra aduersitates malorum hominum adiutores fortissimi. Hoc uero statuimus et omnino contradimus, ut nullus noster successor episcopus, neque aliqua alicuius potestatis persona, aliquem ibi abbatem aut prepositum ordinare presumat sine licentia et uoluntate supradicti abbatis Cluniacensis et successorum eius. Cluniacensis quoque abbas et fratres ipsius loci, et successores eorum, ipsum iamdictum cenobium cum consilio nostrorum successorum episcoporum et canonicorum, uidelicet bonorum Christoque deuote famulantium, ordinent et disponant. Hanc uero nostram descriptionem disposuimus roborare et Romane auctoritatis priuilegio, et regali precepto.  Walterius peccator episcopus.« In altero huius charte apographo cum Walterio peccatore episcopo, ut hic dicitur, subscripsisse memorantur Humbaldus abbas, Hemericus abbas, Autus precentor, et Anscherius archidiaconus.

72. Rodulfus, uir nobilis, condidit monasterium Beracense, quod propriis possessionibus dotauit. Fundationis occasionem ipsemet Rodulfus exponit his uerbis: »Ego igitur in Dei nomine Rodulphus, audiens quotidie per sacrarum Scripturarum auctoritatem male agentibus minari penas, et iuste operantibus promitti sidereas mansiones, desiderans inuenire aliquod confugium ubi possim declinare insidias meorum peccaminum, nullum tam salubre potui reperire consilium, quam si edificarem, iuxta  possibilitatem meam, aliquod monasterium monastice religioni aptum, ubi quotidie Deo et sanctis eius congruum exhiberetur seruitium. Ad hoc tamen agendum et perficiendum, ad Paterniacense monasterium, uenerabilis Odilonis abbatis cenobii Cluniacensis, fratrumque ibi degentium iui expetiturus auxilium: quorum consilio confortatus, anno ab incarnatione Domini 998, quinto uidelicet anno Rodulphi regis nobilissimi, conuocaui domnum Aindricum Lausaniensis Ecclesie presulem, ad dedicandum ipsum monasterium, qui, ut est bonus et nobilis, benigne et nobiliter nostrum adimpleuit desiderium. Est autem ipsum monasterium super ripam laci Euerdunensis situm, in episcopatu uidelicet sancte ecclesie Lausanensis in comitatu Waldensi, in  honore sancti apostoli Petri dicatum. Hoc autem monasterium dono Deo et sancto Petro. Concedo etiam ipsi monasterio has terras,« etc. In altero huius charte apographo episcopus Lausanensis hic memoratus appellatur Amedeus, sed retinenda est nostri exemplaris lectio. Is est enim Henricus , qui ecclesiam Lausanensem seculo decimo exeunte administrabat.

73. Iisdem ferme temporibus sancto Odiloni data creditur ecclesia sancti Mauricii de Maltacena, alias de Burgeto, ubi monachi Cluniacenses fuerunt instituti, ut patet ex uariis Humberti comitis et Amedei eius filii donationibus postea factis, que in probationibus Historie Sabaudice a Guichenone edite  sunt. Habetur in Bibliotheca Cluniacensi, col. 412, charta Rodulfi regis ea de re anno 1024 data.

74. Ad idem tempus, ut mihi quidem uidetur, reuocari potest monachorum institutio apud sanctum uictorem in urbe Geneuensi. Erat quippe tunc celebris ecclesia illa sancti uictoris, quam antiquam et nobilem appellat auctor uite sancti Odilonis: et quidem, in Fredegarii Chronico cap. 22, constructa dicitur a Sedeleuba regina, in suburbano Genauensi. Que Seleuba soror fuit Chlotildis uxoris Clodouei Magni, Chilperici Burgundionum regis filia. Hanc autem ecclesiam paucis ante id tempus annis uisitans Adhelais imperatrix, pene desolatam repererat; quod egre ferens, Hugoni eiusdem ciuitatis episcopo persuasit  ut tam uenerabilem locum, monastice religioni instituende aptissimum, haud negligenter tractaret. uotis Auguste fauit corporis beati martyris inuentio, que tunc temporis contigit. Eius quippe sacra membra, que diu latuerant, nescio quo casu detexit memoratus antistes, eaque, presente Rodulfo rege, cum eius uxore Egildrude aliisque aule primoribus, episcopis et comitibus, solemni pompa, sub ara eiusdem basilice reuerenter collocauit. At non erant satis ample loci facultates, ut ibi abbas institui posset, quare »memorandum,« uerba sunt ipsius Hugonis episcopi in charta quam ea de re confecit, »Cluniensis cenobii abbatem Odilonem ad hoc peragendum euocaui, et permissione domni Rodulfi regis, consensu etiam fratris eius Burchardi  Lugdunensis archiepiscopi, ceterorumque comitum et nobilium uirorum hortatu, predictum locum sancti martyris uictoris eius ordinationi commisi . . . . , ut predictus locus in perpetua ualeat manere religione, et inter nostros successores Cluniensisque cenobii abbates caritas excellentissima firmetur, et apud illos nostra memoria specialiter obseruetur,« etc. Charta hec, quam Guicheno in Bibliotheca Sebusiana, centuria 1, num. 13, edidit, est absque data; quam proinde uarii uariis annis consignarunt. Hugonem episcopum Geneuensem, hic memoratum, anno 930 uixisse ex ista charta inferunt Sammarthani fratres, in catalogo Geneuensium antistitum; at uel ex hoc eos hallucinatos fuisse euinci potest, quod Odilo, cui hac occasione commissa dicitur fuisse sancti uictoris  ecclesia, nonnisi anno 992 aut precedenti, in regiminis consortium a beato Maiolo fuerit asci us. Eamdem anno circiter 1019 datam fuisse coniicit Guicheno. Si tamen falsa non sit data charte Rodulfi regis, in Bibliotheca Cluniacensi, col. 411, relate, anno 1019, Agiltrudis, prima Rodulfi uxor, que in charta pro sancto uictore memoratur, defuncta iam erat, nam ipse Rodulfus uxorem suam ibi Iraisindam appellat. Et tamen Rodulfus ad uxoris sue Agiltrudis, et fratris sui Burchardi episcopi, necnon et Odilonis abbatis preces, omnia Cluniacensis monasterii priuilegia a predecessoribus suis concessa confirmasse dicitur in diplomate quod anno 998 datum dicitur. Unde satius uisum est ad priores eiusdem  regis annos predictam sancti uictoris donationem reuocare.

75. Anno 999 Hugo Antissiodorensis episcopus, et comes scilicet Cabilonensis, monasterium Auree-uallis, alias Paredum, iam antea a Lamberto comite ipsius patre, cooperante sancto Maiolo, edificatum, sed quod sub proprio abbate esse debebat, monasterio Cluniacensi penitus subiecit, ut patet ex eius charta, quam ex autographo edidit Peraldus in collectione chartarum Burgundicarum, pag. 166: Data est mense Maio, indictione XII, anno incarnationis Domini 999, Roberto rege anno Iu regni eius. Udebaldus, licet indignus sacerdos et monachus, scripsit. Actum in suburbio Cabilonensi, cenobio  beati Marcelli, in presentia regis Roberti, qui tamen ipse non subscripsit, quamuis cum Hugone subscripserint Henricus dux, et alii comites ac uiri nobiles, ex quibus Rodgerius et Raynaldus episcopi fuere. Porro eiusdem charte exemplar habemus, cuius ope suppleri possunt aliquot uerba que in autographo Peraldus legere non potuit, quod procul dubio nonnullis in locis detritum pre uetustate fuerat. In eodem nostro apographo Ainricus pro Henricus scribitur, quod in ueteribus chartis passim occurrit, mater quoque Hugonis episcopi non Adellerdis, sed Adelaydis dicitur, quod etiam aliunde nobis compertum est; et qui inter subscribentes apud Peraldum Marcius comes, in nostro Mauricius comes appellatur. Quin et in eodem exemplari nostro Hugo  mentionem facit donationis ecclesie sancti Marcelli, a Gaufredo, matris sue marito, olim sancto Maiolo facte. Sic enim post hec uerba, donationis fiat, habet charta: »Eodem etiam uoto et desiderio, consilio et auctoritate supra memoratorum principum et episcoporum roboratus, tradit iam dictus apostolis ac prefato abbati, fratribusque sibi commissis, pre libatum Cluniacense cenobium incolentibus, nec non successoribus illorum in perpetuum, locum sancti Marcelli in suburbio Cabilonensi positum, scilicet ubi ipse idem sanctus martyr requiescit corpore, cum omnibus ad se pertinentibus, sicut olim a Gaulfredo comite, matris eiusdem presulis coniuge, sancto Maiolo suisque successoribus fuit commissum, ad possidendum et ordinandum atque disponendum  iure perpetuo, sine alicuius contradictione. Placuit autem huic testamento,« etc., ut in editis. Quam additionem spuriam non esse patet ex charta Theobaldi comitis Cabilonensis, Hugonis nostri nepotis; in qua ille testatur monasterium sancti Marcelli a Gaufredo comite, qui Adheleidem, Lamberti aui sui relictam, uxorem duxerat, sancto Maiolo commendatum fuisse, consentientibus Adheleide et Hugone tum clerico, postea episcopo. Postea, inquit, regnante serenissimo rege Roberto, auunculus meus domnus Hugo comes et episcopus, presente ipso rege, comitibus et episcopis istius patrie, supradicti monasterii donum tradidit domno Odiloni abbati, successori abbatis Maioli, etc. Quam donationem confirmat ipse Theobaldus, cuius charta ea de re integra edita est  seculo superiori pag. 772.  Porro monasterii Auree-uallis siue Paredi donationem Cluniacensibus factam confirmauit Robertus rex Francorum, ut obseruauit Andreas Duchesnius in notis ad uitam beati Hugonis, que habentur in appendice Bibliothece Cluniacensis, col. 93. Sed et idem Hugo episcopus et comes uillas de uiuens et de Moncello atque alia quedam bona eidem monasterio contulit, ut patet ex alia eius charta anno XX Roberti regis data.

76. Hoc ipso anno 999, Otto III imperator monasterium beate Marie apud Papiam, quod uulgo Cella sancti Maioli appellabatur, Cluniacensi monasterio confirmauit. Diploma hac de re confectum  habetur in Bibliotheca Cluniacensi, col. 409. Hic uero locus nobilissimus dicitur in uita sancti Odilonis, et multum ab eodem sancto uiro adductus.

77. Anno Xu Roberti regis, mense Septembri, proindeque anno ere uulgaris 1011, si de monarchia intelligatur, Wido, nobilis uir, monasterium Thieruense a suis parentibus quondam seculariter possessum Cluniaco subiecit, assentiente Petro eiusdem loci abbate, cui toto uite sue tempore reseruata sunt abbatis iura et prerogatiue. De reliquiis sancti Symphoriani in altari ecclesie Thigernensis reconditis agit Gregorius Turonensis, lib. I. De gloria martyrum, cap. 52, de Genesii martyris inuentione ibidem facta, capite 67 eiusdem libri.

78. Eodem seculo undecimo ineunte, sed incertum  quo anno, contigit monasterii apud ualentiolam in episcopatu Regensi erectio. Huic occasionem dedit donatio curtis in eodem loco, cuius meminit Gregorius u in bulla iam a nobis laudata. Cum enim ipsam monasterio exstruendo aptam iudicasset beatus Odilo, hanc licentiam ab episcopo petiit et obtinuit, ut patet ex ueteri notitia quam ex chartario Cluniacensi descriptam habemus, ubi hec leguntur: »Odilo abbas mittit monachos ad Almeradum Regensem episcopum, qui postularent licentiam monasterii edificandi iuxta ecclesiam in honore almi confessoris Maximi antiquitus consecratam in uilla ualentiola. Cui consensit, decreuitque ut nulla persona habeat dominationem aut consuetudinem in dicto loco, atque fratres ibi commorantes possent  que a fidelibus offerrentur accipere.« Nulla est apposita data, sed ex eo coniicimus Almeradum seculi undecimi initio Ecclesie Regensi prefuisse, quod Lirinensi monasterio, cui tunc Warnerius abbas preerat, aliquot bona contulerit. Warnerius quippe in Lirinensis monasterii regimine sanctum Odilonem precessit. Idem Almeradus, seu, ut ibi scribitur, Helmeradus, in charta quadam, agente domno Warnerio Cluniacensi preposito, agnouit coram reliquiis in imagine sancti Petri contentis sibi decimas proprii laboris non deberi in terris ualentiole et aliarum possessionum a Cluniaco pendentium. Charta data est in ipsa ecclesia ualentiole, sed est absque data, sicut et tertia, ubi idem antistes sancto Odiloni dimittit annuos quosdam reditus, quos  ecclesia ualentiole solebat episcopo soluere. Denique Archimbertus quidam et Pontius filius eius Cluniacensibus monachis dimisere quidquid sui iuris in uilla ualentiole, etc., esse contendebant. Hoc actum est in concilio quod fuit in capu  sancti Romani, presente Ioscelino episcopo, et aliis quampluribus,in episcopatu Friedunensi. Annus non exprimitur: quis uero sit episcopatus Friedunensis, cui iste prefectus fuerit, nos latet; nisi forte legendum sit Foroiuliensi, cui Ecclesie circa hec tempora preerat Gaucelmus siue Gocelinus, qui multa bona Lirinensi monasterio contulisse dicitur.

 79. Anno 1022, Odilo Lirinense monasterium regendum suscepit, eique prefuit ad annum 1028, quo in eius locum suffectus est Amalricus, ut discimus ex duobus chronicis mss. que penes nos habemus, quorum chronicorum ope emendandus est uincentius Barrulis, eiusdem loci monachus, qui Odilonem Lirinensi insule paulo post sancti Maioli obitum prefectum fuisse scripsit in Chronologia sanctorum Lirinensium. Duas idem auctor chartas refert, que Odilone Lirinensi abbate date sunt; sed nullam habent temporis notam, sicut nec in Bibliotheca Cluniacensi, ubi iterum edite habentur.

80. uarias uices passa est Iuliacensis ecclesia, unde difficillimum est tempus assignare quo a monachis Cluniacensibus primum inhabitata fuerit.  Certe iam supra laudauimus chartam Ottonis cognomento Willelmi, Burgundie ducis, datam regnante Rodulpho, in qua, postquam fassus fuisset se Maioli et Odilonis abbatum uoces surda aure diu audiuisse, compunctus tandem Iuliacum restituisse dicitur.

81. uerum post factam Cluniacensibus Iuliaci restitutionem ab Ottone Willelmo, eumdem locum nonnulli seculares uiri sibi attribuere tentauerunt, quorum conatus nonnisi alterius terre largitione retundere potuit comes Raynaldus, Ottonis filius. Id probamus ex ueteri notitia que in chartario Cluniacensi habetur his uerbis: »Otto comes, qui cognominatur Willelmus, reddidit monachis in famosissimo cenobio Cluniensi Deo seruientibus potestatem  que dicitur Iuliacus. Longo tempore transacto, surrexerunt Aymo et Otbertus filii Aldonis, proclamantes eam potestatem suam hereditatem esse: sed hec calumnia cessauit in presentia Raynaldi comitis, filii supradicti Willelmi, qui pro hac calumnia dedit prefatis Aymoni et Otberto aliam quamdam potestatem, quam susceperunt, et querelam deposuerunt. Signum Raynaldi comitis. Signum Adheleidis uxoris eius. Signum Azelmi abbatis de Monte Sancti-Ioannis. Acta sunt hec apud castrum Diuionense, anno 1022, indictione uI, Rotberto rege Francorum.« Nondum tamen anno 1022 defunctus erat Otto-Willelmus; sed error est librarii. Utriusque uero restitutionis meminit Robertus Burgundionum dux in ueteri quadam notitia, ex eodem chartario,  tempore Henrici regis fratris sui data; in qua quidem notitia testatur Robertus Willelmum eius que filium Raynaldum, auctoritate et iussu patris sui Roberti regis, Iuliacum Cluniacensi monasterio restituisse, cum consensu Hugonis comitis Cabilonensis, aliorumque uirorum nobilium utriusque militie, quod ipse confirmat et corroborat.

82. Anno 1025, beatus Odilo monasterium uolte in paterno fundo construxit. Hoc enim, quod a fratribus suis ante complures annos promissum fuerat, nec satisfacere potuerant, ipse cum nepotibus suis, eorum filiis, adimpleuit. Exstat etiam nunc, ut testatur Andreas Duchesnius in notis ad uitam sancti Odilonis, append. Bibliothece Cluniac. pag. 74, uersus,  supra ianuam ecclesie eiusdem loci, qua aditus est ad claustrum, insculptus, qui hec indicat paucis istis uerbis:

Hoc tibi, Rex regum, . . . . condidit, Odilo templum.
uerum totam rei geste seriem exponit ipsemet sanctus abbas in instrumento fundationis, quod supra paragrapho secundo integrum dedimus.

83. Circa hec tempora Kadolenus uicecomes cum uxore sua et filio Willelmo dedit monasterio Cluniacensi locum qui dicebatur Sancti Ioannis de Molgone, cuius rei complura instrumenta exstitisse colligimus ex uariis notitiis que in Cluniacensibus chartariis ea de re habentur. Hec donatio facta fuit regnante Roberto rege et presidente Aquitanis Willelmo duce, mense Maio. Ei subscripsit Isembertus episcopus  Pictauiensis, qui sese pontificem Aquitanorum appellat, et cum eo Iordanis episcopus Lemouicensis, et Roho Encolismensis. Item Ioffredus et Acfredus uicecomites, tum Willelmus de Partenaco. Nusquam uero Kadolenus subscripsisse legitur, quod fortasse nonnisi post ipsius mortem instrumenta huius rei confecta fuerint.

84. Non liquet quo tempore inceperint monachi domum de Sariano inhabitare. Initia sua debet Leodegario cuidam, monacho Cluniacensi, qui ibi proprio labore ecclesiam construxit; qua dotata, factum est ut ibi monachi instituerentur. Dicata est ecclesia a Regimbaldo Arelatensi archiepiscopo, qui anno circiter 1031 huic ecclesie preesse cepit. Hec discimus ex ueteri quadam notitia, quam penes nos  habemus in ueteribus membranis descriptam, ubi, premissa breui formula, hec leguntur: »Quidam Dei famulus, nomine Leodegarius, Cluniensis monasterii frater et monachus, in uilla que uocatur Sarrianis, quam Willelmus quondam dux prouincie et pater patrie, sanctorum apostolorum Petri et Pauli et monasterio Cluniensi et loco in quo se sepeliri rogauit, et beato Maiolo adhuc in carne uiuente, et uiuens delegauit, et moriens donando attribuit, ecclesiam construere studuit, et eam consecrare et dedicare rogauit a domno et uenerabili Regimbaldo Arelatensium archiepiscopo, ad honorem Dei et memoriam Dominice et uictoriosissime crucis, et sanctorum apostolorum Petri et Pauli, et beati Marcelli pape et martyris, et beati Saturnini martyris inclyti,  et omnium sanctorum uiuentium et regnantium cum capite suo Christo per omnia secula seculorum. Donat etiam supradictus frater supradicte ecclesie die consecrationis sue mansum unum, ad sustentationem et utilitatem per succedentia tempora inibi Deo seruientium.« Et in fine, absque ulla cuiusquam subscriptione, habetur hec clausula: »ualeant cuncti fideles, huius nostre operationis laudatores.«

85. Anno 1029, Rodulfus, Burgundie Transiurane rex, ad petitionem Reinoldi comitis, filii Ottonis cognomento Willelmi, concessit Cluniacensibus monasterium uallis in diecesi uesontionensi situm, confirmatque ei omnia que tam ab Ottone-Willelmo quam a Reinoldo ipsius filio collata fuerant.  Chartam integram refert Perardus, pag. 177, que data est Logis, anno 1029, Rodulfi regis XXXu. Ibi dicitur »monasterium in honore Dei et Saluatoris nostri Iesu Christi, eiusdemque genitricis Marie, sanctique Petri apostoli, necnon et beati Nicolai almi confessoris constructum, situm in episcopatu Bisoncionensi iuxta Polliniacum, in loco qui recte uallis uocatur, constructum.« Porro monasterium istud ab Ottone-Willelmo a fundamentis edificatum fuisse discimus ex charta Hugonis archiepiscopi uesontionensis, ubi confirmat donationem decimarum, oblationum, sepulturarum, cappellarum, etc., in uilla que dicitur Mediolanum, et cappelle sancti uictoris apud Madriacum, a Walterio predecessore suo factam ecclesie loci uallis, quam, inquit, Otto-Willelmus  construxerat, et ipse Walterius in honorem beate Marie consecrauerat. In alio apographo hec omnia intercedente Odilone abbate concessisse dicitur ipse Hugo. Data est anno 1033, die sancti Ioannis, et subscripserunt R. prepositus, Robertus abbas, tum archidiaconi duo, Radaldus abbas, et alii complures canonici et seculares.

86. Ante annum 1034 consignanda est fundatio monasterii de Chauriaco, que a Stephano Claromontensi episcopo facta est sub regimine sancti Odilonis, in gratiam Celsinianensis monasterii. Eo quippe anno iam Renco, Stephani Iu successor. Ecclesie Claromontensi preerat, quam Ecclesiam adhuc anno 1052 regebat. Huius porro fundationis notitiam habemus in chartario Celsinianensi: »Stephanus  sancte Dei Ecclesie Claromontensis episcopus, et mater sua et fratres sui, simulque Rorgius et filius eius Faramundus, et omnes canonici sancte Ecclesie Claromontensis, dederunt Deo et sancto Petro et ad locum Celsiniacensem, qui regitur sub gubernatione domni Odilonis abbatis, tres ecclesias et sex appendarias; prima ecclesia uocatur Chauriacus, ut ibi monasterium construatur; secunda sancta Maria; tertia, sancta Marcella cum decimarias , baptisteriis, sepulturis, campis, pratis, etc. Facta est hec donatio mense Decembrio, feria tertia, regnante Domino nostro Iesu Christo.«

87. Sub eiusdem Stephani pontificatu, atque iisdem fere conditionibus, fundatum est monasterium sancti Flori apud Aruernos, quod Cluniacensibus  monachis sub beati Odilonis regimine in monasterio Celsinianensi degentibus concessere Amblardus et Eustorgius, uiri nobiles, quorum donationis instrumentum in Celsinianensi chartario habetur, eiquo cum donatoribus subscripserunt Stephanus episcopus Claromontensis et Robertus uicecomes. Monasterium sancti Flori sub Cluniacensis ordinis obedientia perseuerauit usque ad annum 1317, quo, repudiata a Gerardo abbate Auriliacensi episcopali dignitate, Raymundus uehens, prior sancti Flori, episcopus factus est, et eius monasterium in cathedralem mutatum. Ibi tamen perseuerarunt monachi usque ad annum 1476, quo a Sixto Iu secularis toga eis indulta est.

 88. Anno 1037, monasterium sancti Marcelli apud Salciacum, in episcopatu et comitatu ualentino constructum, monachis Cluniacensibus traditum est ad instaurandam ibi disciplinam regularem, que sub abbatibus ibi constitutis seruari non potuerat. Habemus eius concessionis chartam, quam ex chartario Cluniacensi proferimus. »Primo homine transgrediente, etc. Ego Ademarus comes, et uxor mea, nomine Rotildis, una cum filiis nostris, Pontio uidelicet episcopo, Hugone, Lamberto, Gontardo, Geraldo, quemdam locum, Saltiacum nomine, situm in episcopatu et comitatu ualentine ciuitatis, consecratum in honore sancti Marcelli martyris, sub quibusdam abbatibus hactenus in negligentia cure animarum positum, ut ad statum melioris rectitudinis  ualeat conuerti, cum omnibus que ad ipsum locum pertinent, uidelicet terris, pascuis, siluis, uineis, aquis, molendinis, pratis et cunctis suis appenditiis, donamus Deo et sanctis apostolis Petro et Paulo, et monachis Cluniacensibus, quibus preest domnus Odilo abbas, ad possidendum et ordinandum, et iure hereditario quidquid agere uoluerint agendum. Ideo autem hec facimus quatenus tam nos quam cuncti propinqui et amici nostri, anima etiam domni Lamberti comitis, uel anime omnium fidelium Christianorum mereantur habere societatem et partem orationum seruorum Dei [in] Cluniaco monasterio uel in cunctis suis appenditiis Christo militantium. Actum publice, anno ab incarnatione Domini 1037, regnante Conone imperatore, anno X regni sui.  Testes Ademarus comes, et uxor sua Rotildis, qui hanc donationem fecerunt, et decem uncias auri a monachis pro ea acceperunt, et Edraldus monachus magnum seruitium eis fecit, qui eam sancto Petro acquisiuit. Pontius episcopus, et frater eius Hugo, et Lambertus, Gontardus, Geraldus fratres eorum. Rainardus presbyter scripsit, dictante Raintardo.« Pontius episcopus, Ademari filius, qui in hac charta memoratur eique subscripsit, ualentinensem Ecclesiam post Guigonem rexit. Sedebat adhuc anno 1047, ut ex nonnullis chartis colligitur; at quo anno hanc sedem inierit aut dimiserit, nobis compertum non est.

89. Porro Lambertus comes, ibidem memoratus, Ademari donatoris pater fuit, qui monasterium ipsum sancti Marcelli penitus desolatum restaurari  curauerat, ut ex alia charta patet, in qua sic cum uxore sua Fuletrude loquitur: »Donamus de rebus proprietatis nostre Deo et sancto Marcello, et monachis Oddoni et Duranno, et ad illos qui ad illum locum uenerint, damus pro filiis nostris Ademaro et Lamberto et parentibus nostris, ut ecclesia sancti Marcelli ibi reedificetur, monasteriumque ibi fiat, nullique loco ipse locus nisi sancto Petro principi apostolorum sit subiectus. Abbatem  quoque in dicto loco sancti Marcelli de Fellinis, non habeatur neque eligatur, nisi qui regulam sancti Benedicti teneat et custodiat, et ad hoc fratres sibi subditos caritatiue compellat« Ob lacerum folium data non habetur; in eius tamen titulo facta fuisse dicitur sub rege Conrado.  Et quidem hanc donationem confirmauit idem Conradus, anno XLuI regni sui, id est ere uulgaris anno 983.

90. Anno 1039 consignanda est fundatio celle sancti Laurentii in pago Matisconensi, ut patet ex charta Archimbaldi uicecomitis, qui hoc ipso anno, indictione uII, regnante Henrico rege, dedit Odiloni abbati mansum uineale in pago Matisconensi situm, ea scilicet conditione ut in ecclesia sancti Laurentii, quam ipse iam antea Cluniacensi monasterio contulerat, monachorum sub disciplina Cluniaci abbatum uiuentium conuentus institueretur, in quorum usus mansum illud cum ceteris ad eamdem ecclesiam pertinentibus cederet.

91. Anno 1045, cui tamen indictio XI, quam in  apographo charta prefert, non concordat, monasterium sancti Saluatoris Niuernensis Cluniacensibus subiectum fuit ab Hugone eiusdem urbis episcopo, assentientibus Adalelmo loci rectore et canonicis ecclesie sancti Cyrici, ad quorum ius antea pertinebat. Instrumentum ea de re confectum in chartario Cluniacensi exstat, datum publice in sancta synodo, anno 1045, indictione XI, octauo Idus Nouembris.

92. Sub Henrico rege Francorum, at incertum est quo anno, Petrus Rogerii episcopus Tolosanus apud Cluniacum existens, monachorum ibi degentium sanctitatem miratus, contulit eis ecclesiam sancte Columbe in sua diecesi sitam. Ibidem monachos fuisse institutos colligimus non solum quod ad hanc ecclesiam multe alie cum prediis et appenditiis  attinebant, uerum etiam quod in diplomate Paschalis II, in Bibliotheca Cluniacensi, pag. 571, inter alia que Cluniacensibus confirmat, occurrit, in episcopatu Tolosano monasterium sancte Columbe. Eamdem ecclesiam, nescio quo pacto a Cluniacensibus alienatam, ipsis restituit Amelius episcopus Tolosanus, Pontio tunc Cluniacensi abbate, ut ex eius charta patet, data anno 1110, regnante Ludouico rege, que integra habetur in Bibliotheca Cluniacensi, col. 578. Anselmus canonicus ecclesie Leodiensis, in libro De gestis eiusdem ecclesie pontificum, capite 53, scribit beatum Odilonem eiusque successores plures ecclesias in parochia Leodiensi acquisiuisse; in quibus, inquit, religiosi monachi ab ipso sub nomine prioratus sunt statuti, qui nocte et  die pro statu ecclesie aures diuine misericordie non cessant perpulsare.

93. Hec fuerunt precipua monasteria que, quantum discere potuimus ex antiquis monumentis, Odilonis tempore, abbatum Cluniacensium regimini commissa fuerunt, preter alia bene multa, que, iam antea sub eius precessoribus Cluniaco subiecta, restaurauit aut plane renouauit, ut testatur ipsius uite auctor. Sed preter hec, uaria item alia monasteria, que temporum iniuria aut incuria abbatum a discipline regularis feruore defecerant, ad meliorem frugem reuocauit Odilo, que tamen Cluniacensibus subiecta non fuere. Ex his exstitere celebre sancti Dionysii monasterium, aliaque bene multa  per Gallias; in quibus, agente potissimum Hugone rege, ut testantur Ademarus et auctor Chronici sancti Maxentii, uir sanctus disciplinam regularem restituit. Willelmus quoque Aquitanorum dux, ut idem Ademarus asserit, nonnulla ditionis sue monasteria Odilonis magisterio eadem de causa commendauit. Hinc in monasterio Angeriacensi Raynaldum abbatem institui curauit in Alduini locum, qui fato functus erat, et pro Raynaldo pariter defuncto Aymericum substituit; quamuis Raynaldo Goffridum successisse dicat Chronici Malleacensis auctor. Tanta nempe erat beati Odilonis, et monachorum Cluniacensium sub ipsius regimine uiuentium, apud omnes opinio, ut plerique aliorum locorum monachi, quibus discipline regularis amor inerat, Cluniacensium  mores amplecterentur; imo et inde abbates acciperent, quamuis sui iuris remanerent, nec alias monasterio Cluniacensi subiici uellent. Quod tum maxime fiebat si id postularent monachi, aut placeret episcopis siue principibus sub quorum dispositione constituta erant eiusmodi monasteria. Sic Durando, qui consilio abbatis Cluniacensis, aliorumque ordinis abbatum, Sauiniacensis abbas creatus fuerat, suffectus est Iterius monachus Cluniacensis, consilio sancti Odilonis, uti testatur Burchardus Lugdunensis antistes in charta ea de re conscripta, cuius authenticum pre manibus habemus.

94. Non autem continebatur intra Galliarum fines monasterii Cluniacensis eiusque sanctissimi abbatis  fama, que occasionem prebuit Cluniacense institutum in exteras nationes propagandi. Illustre huius rei exemplum habemus in Sancio Hispaniarum rege, qui, cum monasteriorum in suo regno recte instituendorum desiderio teneretur, Cluniacum, ex episcoporum et optimatum consilio, misit unum e suis, Paternum nomine, qui regulari disciplina sanctisque loci illius consuetudinibus probe imbutus, eas postmodum redux in Hispaniarum monasteriis obseruari curaret. Id discimus ex eiusdem regis diplomate pro monasterio Oniensi, quod noster Yepezius in appendice tomi u Annalium ordinis nostri edidit, ubi piissimus princeps sic loquitur: »Ordo monasticus, omnium ecclesiasticorum ordinum perfectissimus, tum temporis omni nostre patrie erat  ignotus . . . . . tandem, inspirante Deo, a prudentibus ac religiosis uiris salubre reperi consilium; quibus referentibus didici quia perfectionem huius sancte quam requirebam professionis nemo perfectius ostendere poterat, quam congregatio monasterii Cluniacensis, que in eodem tempore clarius ceteris monasteriis sancti Benedicti perfecta florebat regulari religione, auxiliante Deo, et uenerando abbate Odilone administrante. Igitur super hoc negotio accepi ab omnibus episcopis nostris consilium et optimatibus, et unum ex nostris patriotis uirum, quantum hominibus possibile est ad cognoscendum, religiosum et timoratum, uocitatum Paternum, cum deuoto comitatu religiosorum sociorum, misimus ad  predictum Cluniacense cenobium, ut in ipso perfectionem monastice uite cognosceret ac disceret: qua sufficienter imbutus ad patriam nostram rediret, et sitienti patrie nostre potum monastice professionis propinaret. Quod, donante gratia Dei, ut ordinauimus factum est. Nam isdem uir, doctrina discipline regularis cum suis sodalibus perfecte instructus, prospere ad nos reuersus est. Quem primo doctorem monastice uite in monasterio sancti Ioannis de Peña constituimus, et, ut fratres sub ipso regulariter uiuereni, eum pastorem animarum prefecimus, et predictum monasterium, ut firmiter in stabilitate regularis uite persisteret, regalibus donis atque firmissimis priuilegiis muniuimus, etc. Hoc ergo monasterio regulari dispositione decenter ordinato,  omnes episcopi et principes totius regni communiter consilium inierunt, et ad me uenientes unanimiter, ut cenobium sancti Ioannis de Peña decoraueram monastice religioni, sic etiam honestarem eadem regulari beati Benedicti professione Oniense monasterium, quondam a religioso Santio comite in honore sancti Saluatoris constructum, etc. Ad monasterium sancti Ioannis de Peña misi, et domnum Paternum, quem ibi abbatem uenerande congregationis prefeceramus,ad nos uenire cum aliquantis religiosis fratribus expostulaui. Qui benigne obediens mee iuste petitioni, quod ab eo petebam sine aliqua dilatione impetraui; depulsisque mulieribus in Oniensi monasterio sine aliqua reuerentia habitantibus, consensu et uoluntate atque petitione  omnium patrie nostre episcoporum ac clericorum, statuimus ibi congregationem religiosorum monachorum, quibus abbatem, Garseam nomine, secundum regulam sancti Benedicti, communi etiam fratrum acclamatione preposuimus. Domnum uero Paternum, abbate loci diligenter instructo, et congregatione honorifice ordinata, ad proprium monasterium remisimus. Ut ergo inconuulsa,« etc. Plura decernit rex pro electione abbatis ac monasterii immunitate, quod nulli omnino subiectum esse uult, ita ut si abbas aliquando grauium delictorum reus deiici mereretur, id solummodo fiat in consilio. Ceterum Paternus, in diplomate regio memoratus, is ipse est ad quem Odilo epistolam scripsit, in Spicilegii tomo II, pag. 386, editam, ubi eum diuini  amoris feruidum domnum Paternum, gregis Christi affectu paterno procuratorem prouidum, appellat. Ex eadem uero epistola facile colligi potest quantum Sancio regi atque eius filio Ranimiro deuinctus esset Odilo, qui quotidianis precibus ad omnes horas Hispanie regnum in publico conuentu commendari curabat. Habuit quoque Cluniacensis ordo monasteria in Hispaniis omnino sue iurisdictioni subiecta, etiam tempore sancti Odilonis. Ex his fuit celebre monasterium sancti Zoili de Carrione, ubi Arnulfus primus loci prior ab ipso sancto abbate institutus dicitur apud historie Hispanice scriptores. Sed et huic monasterio complura alia parebant, que omnia Cluniacum, uti matrem, uenerabantur. Sed, anno  1435, Eugenius quartus Carrionenses priores, Cluniacensibus subtractos, abbatis titulo donauit.



uI. Summorum pontificum, regum, aliorumque principum erga sanctum Odilonem affectus.

95. Tanta erat Cluniacensium monachorum sub beati Odilonis regimine sanctitatis fama, ut fideles quique ac pii uiri eos beneficiis aut donationibus sibi deuincire cuperent, rati nichil sibi defuturum, si tantorum uirorum precibus et patrocinio apud Deum adiuuarentur. Hinc tot pontificum bullas, tot regum et imperatorum diplomata in eorum gratiam data legimus, queis aut uetera priuilegia confirmarentur, aut noua concederentur; tot principum aliorumque uirorum, nobilium simul et ignobilium, chartas, quibus aut noua instituebantur cenobia a Cluniacensibus  monachis inhabitanda, aut certe iam erecta prediis uariisque possessionibus augebantur,ut in eis saltem accresceret Deo sub tam sancta disciplina seruientium numerus. Certare uidebantur pontifices et reges, utri eorum erga Cluniacenses magnificentiores essent. Pontifices intercedentibus seculi principibus priuilegia impertiebantur; isti uero commendatione pontificum, sua auctoritate bona monasterio iam parta tuebantur, nouisque donationibus uetera amplificabant.

96. uidere est in bulla Gregorii quinti, quam se interuentu Ottonis imperatoris concessisse testatur, quam accurate et minutatim omnia Cluniacensis monasterii bona recensuerit, ne qua essent que ipsius confirmatione carerent. Edita est in Bullario  Cluniacensi, pag. 10, quam ideo huc proferre uisum non est. Obseruatione digna sunt que ibidem, pag. 11, Siluester II, Gregorii successor, ad beatum Odilonem scribit: Siluester . . . . Odiloni dilecto filio, et abbati preclaro, atque uniuerse congregationi sibi commisse charam salutem et apostolicam benedictionem. uestris nos sanctissimis omni tempore committimus orationibus, et ut accipere dignemini fidelibus exoramus petitionibus: quia in quocunque noster ualuerit status, nullo modo uester defectum sentiet profectus, etc. Habemus duas Benedicti uIII epistolas aduersus Cluniacensis monasterii bonorum inuasores. In priori epistola adhortatur Aquitanie, Burgundie ac Prouincie episcopos, quibus ipsa inscripta est, ut uiriliter agant in tuendo Cluniacensi monasterio, quod  a Willelmo nobilissimo Aquitanorum principe constructum, et ab eo, simulque laudantibus et approbantibus Romanorum imperatore, ac Francorum et Burgundionum regibus, sub speciali Romane Ecclesie tutela positum fuerat. Ex eadem epistola colligimus Robertum Francorum regem eiusmodi monachorum Cluniacensium uexationes egre admodum tulisse, siquidem pontifex testatur querelas ea de te ad se fuisse delatas in presentia Deo deuoti domini Roberti regis Francorum, principumque eius et optimatum, qui cum eo uenerunt ad limina apostolorum. Altera Benedicti pape epistola inscripta est Stephano Aruernensi episcopo, cui mandat ut nonnullos ex recensitis in superiori epistola inuasoribus, quos propriis  nominibus designat, ob inobedienter neglectam bonorum Cluniacensis monasterii restitutionem excommunicationis uinculo innodare non differat. Ioannes XIX, ut prefert titulus in Bullario Cluniacensi, pag. 8, interuentu sancti Henrici imperatoris, iura omnia tam spiritualia quam temporalia monasterii Cluniacensis asseruit in epistola quam ea de re scripsit Odiloni. Laudatur ibidem alia eiusdem pontificis epistola, qua interuentu Conradi imperatoris omnia monasterii Cluniacensis bona et iura confirmat. Idem pontifex, in epistola ad Robertum Francorum regem, eum ut eumdem locum contra inuasores tueatur inuitat. Scripsit et ad Burchardum Lugdunensem archiepiscopum, tum ad Gauslenum Matisconensem, pro asserenda eiusdem monasterii  immunitate ab omni iurisdictione episcopali. In epistola autem ad uniuersos fideles directa testatur se, antecessorum suorum uestigiis inherentem, cum consensu multorum episcoporum tunc Rome in synodo in presentia domni Conradi imperatoris nuper coronati congregatorum, omnia Cluniacensium priuilegia et immunitates confirmasse. Data est quinto Kalendas Aprilis, anno Ioannis pape tertio, indictione X; que quidem chronologice note anno 1027 optime congruunt. Denique Clemens II ad episcopos, principes et magnates Gallie scripsit, ut eis pariter Cluniacensis monasterii tuitionem commendaret.

97. Quo autem loco apud seculi principes habitus fuerit Odilo, probant complures donationum  charte quas supra laudauimus, et uaria diplomata in eius gratiam data. Idem testantur pontificum bulle, in quibus Romani pontifices Cluniacensium curam se suscepisse testantur, ad id potissimum imperatorum aut regum interuentu permoti. Certe Otto tertius, quo imperante Odilo in monasterii Cluniacensis regimen assumptus est, confirmauit ipsi monasterium sancti Maioli apud Papiam, ut ex diplomate ea de re confecto patet, quod ex Bibliotheca Cluniacensi iam supra laudauimus. Pre ceteris uero Odilonem coluit Adhelais Augusta, Ottonis I imperatoris uxor, cuius uitam ipse uir sanctus conscripsit. Unicum locum proferre sufficiet, ex quo patebit quanta et quam sincera fuerit beate huius femine erga sanctum abbatem ueneratio. Sic quippe  ea de re loquitur ipse Odilo, de se, tacito licet nomine, sic loquens: Erat quidem ibi in presentia ipsius, paulo scilicet antea quam esset e uita exitura, monachus, qui, licet esset indignus abbas uocitari, ab ea tamen putabatur alicuius esse momenti: quem cum illa respiceret, et ipse eam esset intuitus, cepit uterque flere uberius. Dicam eam plus fecisse, quam si dicerem eam multos infirmos sanasse. uestem enim satis incultam, qua erat indutus, humiliter apprehendit, et sanctissimis oculis, et serenissime sue faciei osculando impressit, eique humiliter et cum silentio dixit: »Memento mei, fili, in contemplatiuis, et scias me non amplius te uisuram corporalibus oculis. Cum enim humanis rebus excessero, orationibus fratrum  animam meam committo.« Inde per iter quo uenerat, peruenit ad locum ubi, ordinante Deo, decreuerat sibi parari sepulcrum. Ottoni imperatori successit sanctus Henricus, monachorum tutor, qui suum erga Cluniacum affectum donis magnificis comprobauit. Inter ea erant, ut refert Ademarus in Chronico, sceptrum aureum, sphera aurea, uestimentum imperiale aureum, corona aurea, crucifixus aureus, pensantia simul libras centum, et alia multa. Sed et, uti prosequitur laudatus auctor, cum Odilone abbate eiusdem loci crebrius colloquium familiare exercebat, et in aula palatii sui cum primoribus ducebat. Eadem repetit auctor Chronici sancti Maxentii seu Malleacensis.

98. Diplomata uaria Hugonis Francorum regis, et  Roberti eius filii et successoris, ultro probant qua in ueneratione apud eos essent Odilonis sanctitas et morum innocentia. Eum cum aliis regni episcopis et proceribus adesse uoluit Robertus translationi corporis sancti Aniani apud Aurelianos, quam piissimus princeps celeberrimam esse uolebat. »Non defuit etiam,« inquit Helgadus, »presentia domni et uenerabilis Odilonis Cluniacensium abbatis, et aliorum bonorum uirorum non minimi meriti, cum quibus semper desiderabat colloqui.« Quanti uero Odilonis sanctitatem ueneraretur Robertus, ex Chronico Diuionensi intelligere possumus, ubi legimus quod, cum Willelmus sancti Benigni abbas accepisset Robertum regem in Burgundia omnia deuastantem Diuionem accedere uelle, »prefatus abbas Willelmus,« ait  Chronographus, »monachos per alia monasteria iussit secedere . . . . . . paucis ob custodiam loci et sancti Benigni seruitium cum domno abbate Odilone in hoc loco dimissis: quem ad hoc accerserat, ut, si forte rex aliquid mali contra hunc locum moliretur, illius precibus exoratus dimitteret.« Et re ipsa Robertus nichil mali monasterio intulit. Robertus Burgundionum dux, eiusdem Roberti regis filius, sanctum Odilonem sue salutis et honoris deuotum et fidelem amicum appellat. Willelmus Aquitanorum dux ita eum uenerabatur, ut, teste Ademaro, se in eo Spiritus sancti templum contemplari putare diceret, seque ei in manibus commendatum traderet, cui ideo, ut supra obseruauimus, aliquot ditionis sue monasteria subiecit.

 99. Rodulfus Transiurane Burgundie rex, huius nominis tertius, in ipso regni sui initio chartam edidit, qua declarat se monasterii Cluniacensis uelle esse tutorem inuictissimum, omnesque regni sui proceres ac iudices contestatur ut idem ipsi faciant. Habetur hoc diploma in Bibliotheca Sebusiana, centuria I, ch. 55. Plura de hoc principe congerere superfluum esset, cum uarias ipsius chartas passim supra laudauerimus. Haud minor erat apud exteras gentes Odilonis fama quam apud Gallos. Eum Sancio in Hispania regi eiusque filio Ranimiro acceptissimum fuisse colligi potest ex ipsius Odilonis epistola ad Paternum, quam supra laudauimus. Idem patet ex altera epistola, ad Garciam Sancti filium et successorem  data, ubi sic loquitur: Scimus itaque, ex indissolubili familiaritate et societate qua olim patri uestro probamur copulati, ita in uestra fidelitate deuoti, etc. Eius implorat opem tempore famis, que iam a biennio in Galliis inualuerat.

100. Quanta autem polleret apud principes simul et populos eis subiectos auctoritate probari potest ex famoso illo federe publico, quod uulgo Treuua-Dei appellatur, ab ipso Odilone ceterisque, ut refert Hugo Flauiniacensis in Chronico ad annum 1041, uiris piis diuinis reuelationibus institutum. Aliud exemplum auctoritatis eius in populos suppeditat Ademarus in Chronico, ubi refert ciues Bituricenses Goslino, qui ex monacho sancti Benedicti factus fuerat a Roberto rege archiepiscopus Bituricensis,  per quinquennium restitisse, quod Goslinus, etsi ex stirpe regia, ex scorto tamen natus fuisset; sed, sequestro tandem Odilone, inquit ille auctor, regis uoluntas preualuit. Odilonis tamen auctoritatem exosam nonnulli habuere. Talis fuit Adalbero Laudonensis episcopus, qui in carmine ad Robertum regem, quod ualesius edidit, Odilonem regem per deridiculum nuncupat.

101. At nemo existimet principum gratiam Odilonem adulationibus aut molli assentatione, uel etiam apud simplices fastu sibi conciliasse, cum e contrario maximam hanc auctoritatem sanctitate morum et boni studio promouendi, etiam aliquando seuerioribus uerbis, acribus reprehensionibus, ac minis de diuino iudicio intentatis sibi comparauerit.  Testatur Otto Willelmus dux Burgundionum, uir istorum temporum potentissimus, in charta iam a nobis superius laudata, se diutius surda aure sancti Maioli et domni Odilonis clamores preteriuisse, eisque tandem morem gessisse. Narrat quoque Glaber Rodulfus, Historie sue libro II, cap. 8, beatum Odilonem Roberto regi cum exercitu suo ad obsidionem castri sancti Germani prope Antissiodorum urbem properanti occurrisse; sed cum, uti idem auctor prosequitur, regem eiusque primates uir sanctus redarguisset, quod aduersus tantum Dei pontificem, sanctum Germanum, hostili manu insurgerent, ipsique uiri Dei monita contempsissent, statim nebula, diuinitus exorta, castrum omnino contectum fuit, qua muniti obsessi magnam obsidentium  stragem fecere. Simili fere miraculo, Willelmus, cognomine Bucca-Uncta, comes Matisconensis, cum exstruxisset castrum contra Cluniacum, repente claudus factus est, et Ugo comes eius hostis captum paulo post castrum illud diruit, ut narrat Ademarus in Chronico ad annum 1020. Ermengardem comitissam, que Odilonem ad peccandum incitasse dicitur, ita sese super carbones ardentes uolutando deterruit, ut hec piis operibus dein intenta multa bona monasterio contulerit. Carbones illi etiam nunc asseruantur in sacrario Siluiniacensis monasterii. Ibidem uero Ermengardis anniuersarium solemniter celebrandum memoratur in Necrologio Gaufridi Choleti anno 1453 scripti, in quo hec leguntur:  »XI Kal. officium fiat plenum pro domina Ermengarde comitissa, que donum sancti Mauricii cum appendiciis suis ad seruitium et recreationem fratrum debilium et infirmorum de conuentu Siluiniacensi per manum beatissimi P. N. Odilonis Deo et ecclesie Siluiniacensi donauit. Item dedit etiam portum de Firmitate super Aligerim. Item dedit magnam crucem auream. Item duo candelabra argentea. Item duos pannos purpuratos, multaque alia bona huic monasterio fecit et dedit in terris et pratis.«



uII. Monasterii libertates tuetur, archiepiscopatum Lugdunensem recusat.

102. Tantus pontificum et principum erga beatum Odilonem ac Cluniacenses affectus cohibere non potuit  monachorum emulatores, quin eis negotia facesserent, tum ob temporalium bonorum possessiones, tum ob priuilegia eis concessa, que nonnulli conuellere totis uiribus conati sunt. Paragrapho superiori bullas aliquot pontificum laudauimus, queis uiros in seculo potentes redarguebant bonorum monasterii inuasores. At multo difficilius fuit Matisconensium episcoporum conatibus obsistere, qui egre ferebant monasterium Cluniacense, intra sue dieceseos fines constructum, a sua ipsius iurisdictione eximi. Concesserant quippe pontifices Romani priuilegia Cluniacensibus, quibus ex Willelmi conditoris testamenti prescripto ac regum et principum concessu immunitas omnimoda monasterio Cluniacensi asserebatur: scilicet ut monachi Cluniacensis  monasterii a quocunque episcopo, prout abbati placeret, ordinari possent; nec quidquam iuris in loco illo haberet episcopus Matisconensis, imo nec nisi ab abbate inuitatus illuc accedere posset. Hec diserte habentur in bulla Gregorii quinti a nobis paragrapho superiori laudata, que a subsequentibus pontificibus confirmata fuerunt.

103. Priuilegiis istis munitus Odilo Burchardum uiennensem archiepiscopum inuitauit ut ordinationes apud Cluniacum celebraret. Quod cum ille fecisset, grauiter conquestus est Gauslinus Matisconensis episcopus aduersus eum, remque detulit ad synodum Ansanam, cui anno 1025 habite inter alios pontifices intererat quoque Burchardus. Qui cum a Gauslino ea de re coram Patribus accusaretur, culpam  omnem in Odilonem reiecit. Accersitus itaque sanctus abbas cum aliquot e suis monachis comparuit, protulitque in medium priuilegia que modo recensebamus, queis licitum est abbati Cluniacensi ut, posthabito Matisconensi episcopo, quemcunque mallet episcopum posset accersere ad celebrandas in monasterio Cluniacensi ordinationes. At Patres qui ibi aderant, lectis synodi Chalcedonensis canonibus, aliisque antiquorum conciliorum decretis, censuerunt eis preponi non debere quod obtendebatur ab Odilone priuilegium. Quare Burchardus, a Gauslino obtenta uenia, pollicitus est se, quandiu in uiuis ageret, tantum olei sese ei prestiturum, quantum pro chrismate sacro singulis annis conficiendo opus  esset. Ea fuit occasio, ni fallor, cur Ioannes XIX Romanus pontifex ad Gauslinum, tum etiam ad Burchardum Lugdunensem litteras scripserit, eos grauiter reprehendens quod monasterium Cluniacense, speciali apostolice tuitioni commissum, et Odilonem sanctissimum abbatem uexarent. Defuncto tamen paulo post Gauslino, uestigiis ipsius institit Walterius eius successor, ut narrant Petrus a Sancto Iuliano, aliique passim scriptores. Unde ansam sumpsit, uti uidetur, idem Ioannes pontifex Roberto regi scribendi aduersus eos sacerdotes qui priuilegia per sedem apostolicam Cluniacensi monasterio concessa conuellere tentabant. Imo rem ad synodum que Rome anno 1027 habita est delatam fuisse patet ex eiusdem pontificis epistola ad uniuersos  fideles, in qua, confirmatis de consensu astantium pontificum monasterii Cluniacensis priuilegiis, presente etiam Conrado imperatore, paulo antea coronato, prohibet ne quis monachos Cluniacenses excommunicare audeat, aliaque fusius exponit, que uideri possunt in Bullario Cluniacensi, pag. 9. Ceterum hec controuersia sepius postea sub Odilonis successoribus recruduit; sed quid tandem ea occasione in concilio Remensi sub Callisto II statutum fuerit, legesis apud Ordericum uitalem.

104. Eam uero monasterii sui immunitatis tuende sollicitudinem, qua tenebatur uir sanctus, ambitioni nequaquam esse tribuendam uel ex eo solo patet quod amplissimas dignitates ultro sibi oblatas constanter recusauerit. Huius rei exemplum  illustre suppeditat nobis Glaber Rodulfus libro u Historie sue, cap. 4, ubi, post relatas uarias disceptationes que post Burchardi Lugdunensis episcopi mortem in successoris electione exorte fuerunt, hec subiungit: »Que omnia dum perlata fuissent Romano pontifici, suggestum est ei a uiris fidelibus ut sua auctoritate Patrem Odilonem, Cluniacensis monasterii abbatem, ibidem eligeret consecrari pontificem; sic enim totius cleri ac plebis optans acclamabat deuotio. Qui protinus mittens eidem Patri pallium simul et annulum, imperauit eumdem predicte ciuitati fore archiepiscopum. Sed uir religiosus sue humilitatis attendens propositum omnimodis renuit fieri, pallium et annulum suscipiens, illi qui Deo dignus existeret, reseruauit  futuro pontifici eiusdem sedis.« Idem parrat Hugo abbas Flauiniacensis in Chronico uirdunensi, ubi id a Gregorio papa factum fuisse scribit, quem quidem Gregorium eius nominis sextum fuisse refert uetus auctor Chronici Cluniacensis ms. At Gregorius anno 1044 electus est in Romanum pontificem, quo tempore iam ab aliquot annis Odelricus, qui renuenti Odiloni substitutus est, Lugdunensi Ecclesie prefectus fuerat. Et quidem Hugo ipse refert Odelricum ab Henrico imperatore Lugdunum cum ornamentis pontificalibus anno 1041 directum fuisse; aliunde uero certum est Odelricum, ex quo in episcopum assumptus est, sedem suam nemine contradicente tenuisse. Unde Garnerius in notis ad cap. 4  Diurni Romani ait Odilonem a Benedicto IX in archiepiscopum Lugdunensem fuisse electum. At id, ut quidem censemus, sub Ioannis XIX pontificatu contigisse uerisimilius est. Ipse enim Ioannes, in epistola ad Odilonem, graues aduersus eum querelas mouet, quod, posthabita quam debebat pontifici reuerentia, oblatum Ecclesie Lugdunensis regimen recusasset. Epistola ea de re integra habetur tomo II Spicilegii Acheriani, pag. 87, quam legisse neminem penitebit.

105. Non paruit tamen pape monitis Odilo, qui hac in sola re pontificum mandatis non obtemperare licitum esse sibi existimabat; alias quippe nichil sibi licere putabat absque eorum uenia, si res esset alicuius momenti. Hinc cum homicida quidam, qui  Stephanum Claromontensem occiderat, Cluniacum secessisset, ibique monachus factus penitentie lacrymis commissum crimen diluisse nonnullis uideretur, imo et ob egregia talenta talem eum esse censerent qui ad sacerdotium deberet promoueri, id non est ausus piissimus abbas absque peculiari pontificis mandato. Qua de re interrogatus pontifex id nequaquam fieri permisit, satis esse ratus si illi homicide toto uite sue tempore communione sancta priuato in exitu uite pro misericordia uiaticum detur, ut testantur Patres concilii II Lemouicensis, sessione 2, sub finem.



uIII. Odilonis uirtutes precipue.

106. Humilitatis, que uirtutum omnium fundamentum  est, egregium exemplum iam in Odilone admirati sumus, qui dignitates eo ardore refugiebat, quo plerique alii solent eas aucupari. Quantas in corde ipsius radices egisset ista uirtus, colligi potest ex eis que apud Casinum montem ei contigere. Cum enim aliquando beatus uir, ut legitur apud Leonem Marsicanum in Chronico Casinensi, libro II, cap. 53, illud sacrum ordinis nostri caput monasterium inuisere statuisset, montem ipsum ob sanctissimi Patris reuerentiam pedes integrum conscendere uoluit. Tantum uirum cum eo honore quem exigere uidebatur summa eius sanctitatis fama, excepere Casinates; sed cum in capitulum pro antiqua monasterii consuetudine deductus fuisset, ibi a Theobaldo abbate unam sibi gratiam concedi efflagitauit, ut scilicet  omnium fratrum uestigiis prouoluto eorum pedes osculari sibi liceret: quod cum, egre licet, impetrasset, illud summa cum humilitate ac deuotione animi exsecutus est. Contigit his diebus festiuitatem sancti Patris Benedicti celebrari; quam occasionem nactus Theobaldus abbas gratiam unam sibi ab Odilone uicissim rependi postulauit, ut scilicet ipse in tanta solemnitate publice missas celebraret in sacro monte; cui Odilo, quamuis animo reluctanti, tandem acquieuit. Paratis itaque omnibus, cum ad altare esset progrediendum, Theobaldus baculum, quem pro abbatum more inter celebrandum gestabat, beato uiro obtulit: at ille ad id faciendum nunquam potuit adduci, ferendum non esse affirmans ut,  presente beati Patris Benedicti uicario, qui abbatum est abbas, quispiam alius abbas uirga pastorali uteretur; idque beati uiri humilitati indulgendum fuit. Denique eum e sacro monte discedentem Theobaldus et multi e fratribus honorifice prosecuti sunt, a quo impetrauerunt ut omnem suam operam interponeret ad obtinendum monasterio Casinensi aliquid e sancti Mauri reliquiis; quod septennio postea factum est. Etenim cum os brachii sancti Mauri a Fossatensibus sibi fuisset concessum, illud argentea in theca inclusum sex e suis fratribus commisit, qui ipsum in Casinense monasterium detulerunt.

107. Non minus autem Odilo erat domi humilis inter suos quam apud exteros. Hinc nascebatur tanta erga eos qui sibi subiiciebantur mansuetudo,  ut etiam nonnulli ei uitio uertere conati fuerint, quod in agendo uideretur, quam ut superiorem deceret, indulgentior. At ipse, uti Petrus Damiani, aliique post eum auctores scripserunt, respondebat: Si damnandus sum, malo damnari de misericordia quam de duritia. Hinc, uti refert idem auctor, in imponendis penitentie modis, ita erat circa errantes compatiens, ut nequaquam districtum patris imperium, sed maternum potius exhiberet affectum. Quo quidem agendi modo, ut obseruat Chronographus Cluniacensis, preclarissimum clementissimi uiri titulum consecutus est, quem ibidem misericordissimum Odilonem appellat. Hec omnia tamen prudentia, uirtutum nutrice, ita temperabat, ut non eius facilitate regularis discipline uigor dispendium  aliquod pateretur. Certe summam eius prudentiam laudauerunt Patres concilii Lemouicensis anno 1031 in causa apostolatus sancti Martialis congregati. Ipse uero ita sibi ipsi uilescebat, ut in uita sancte Adheleidis cunctorum se peripsema declararet Cluniacensium pauperum.

108. Eo potissimum intendebat uir sanctus, ut caritas inter suos illibata et inuiolata uigeret, hincque adeo inuidentie malum abhorrebat, ut sepius, testante Glabro Rodulfo libro u, plangere solitus fuerit tam immane scelus apud nonnullos qui monastice professioni astricti erant reperiri. Eos uero qui caritatem et unionem inter fratres labefactare susurris aut adulationibus conabantur, siue qui inueniebantur murmurantes, ita uir sanctus exsecrabatur  ut eos e monasterio eiiciendos esse censeret, hac solum in re austerus. Id testatur Abbo Floriacensis abbas in epistola ad monachos Miciacenses, ubi eiusmodi homines detestatur, quos deridendo historiographos appellat, quod fratrum suorum mores traducere solerent, in idque laudat beati Odilonis exemplum, qui aliquot e suis hac labe inquinatos, flagris cesos e monasterio eiici iusserat. »Si quidem,« inquit Abbo, »et in nostra professione singularis Odilo Cluniacensium rector huiusmodi historiographos nuper detectos de suo monasterio flagris cesos expulit, et ferro abscissionis terribiliter inussit.«

109. Charitatis igne ita exestuabat uir sanctus,  ut, negotiorum licet pene infinitorum multitudine obrutus, nunquam omitteret pietatis exercitia, quibus illa aleretur. Nec itinerum difficultates, nec monasteriorum cura, nec alia quelibet occasio eum ab offerendo quotidie sacrosancto Eucaristie sacrificio auocare poterant, quod solebat cum exuberanti lacrymarum effusione prestare; tremendam adeo actionem excubiis sacris, ieiuniis, aliisque corporis et anime macerationibus preueniens, ut purior ad altare sacrum accederet. uirginitatem adeo coluit, ut uulgo uirgo centenarius diceretur, ut discimus ex Chronico Lemouicensi, tum ex Senonensi sancti Petri uiui in Spicilegii tomo H. Inde nascebatur in beatissimam uirginem adeo feruens deuotio, ut cum caneretur in ecclesia uersus ille: Tu ad liberandum suscepturus  hominem, non horruisti uirginis uterum, statim, teste Petro Damiani, in terram reuerentie causa pronus corrueret. Obseruat Iotsaldus in Planctu metrico de eiusdem beati uiri obitu, eum tenero affectu beatissimam uirginem semper coluisse; cuius ideo et aliorum ipsius tutelarium patrocinium implorat, ut eum dignentur in sui societatem admittere.

110. Quam erga Deum habebat uir sanctus caritatem, in proximum etiam, dum sese offerebat occasio, diffundere nunquam omisit. Quod potissimum eluxit tempore famis, qua inualescente uasa sacra ac pretiosa queque ornamenta, quibus ex regum ac principum donariis affluebat Cluniacensis ecclesia, distrahere ac uendere non dubitauit, ut pauperum  necessitatibus subueniret. Coronam ipsam imperialem, quam sanctus Henricus beatorum apostolorum Petri et Pauli altari impositam eis consecrauerat, hac occasione uenundedit, ratus nichil prorsus esse membrorum Christi uite anteponendum. Et quidem eiusmodi largitionibus Cluniacense monasterium difficillimis illis temporibus adeo exhaustum fuit, ut ab exteris gentibus opem efflagitare fuerit coactus, cum nichil sustentandis eius loci fratribus, et populis uicinis adiuuandis superesset. Id patet ex eius epistola ad Garsiam regem, ubi ea de re sic scribit: »Licet non sine rubore pandere cogimur uestre sublimitatis munificentie nostre inopie necessitatem, qua iam per duos et eo amplius annos affligimur continue. Nam generalis totius  regni paupertas, famis quoque et inopie nos opprimit calamitas, sicut et alios nostre uicinitatis compatriotas: quod periculum ut euadere possimus, uestro adminiculo, si placet, perquam plurimum indigemus.« Sed nichil magis Odilonis misericordiam in pauperes commendat, quam quod ipse habet in prologo ad uitam sancti Maioli a se conscriptam, ubi fatetur, se ita prouincie calamitatibus, ac pauperum grandi lamentabilique dispendio affectum fuisse, ut etiam noctes perplures insomnes transegerit. Denique cum aliquando improbis illis famis temporibus iter agens duos pueros fame enectos mediis in agris reperisset, commota sunt uiscera eius, et quos adhuc uiuentes iuuare non potuerat,  mortuos detractis propriis uestibus circumtectos sepeliri curauit.



IX. Commemoratio fidelium defunctorum a sancto Odilone primum instituta.

111. Celebris est in tota Ecclesia memoria beati Odilonis, quod primus omnium diem commemorationi generali omnium defunctorum solemniter celebrande peculiariter dedicatum constituerit; quem ritum cum primo suis in monasteriis instituisset, postea uniuersalis approbauit Ecclesia, et generali decreto ubique obseruandum prescripsit. Iam quidem antea in plerisque locis fiebat aliquo certo die commemoratio defunctorum, ut patet ex multis passim ueteribus Martyrologiis et Necrologiis, imo et ex Udalrico, qui in Consuetudinibus Cluniacensibus  obseruat feria secunda post festum sanctissime Trinitatis commemorationem defunctorum apud Cluniacenses celebrari solitam fuisse. Sic in uetustissimo Kalendario ms. Antissiodorensi ista commemoratio X Kal. Februarii memoratur, et longe ante id tempus in cap. ultimo Regule beati Isidori, quotannis sacrificium altera die post Pentecosten prescribitur pro spiritibus defunctorum. Sed eiusmodi preces pro iis solummodo fiebant, qui ex eadem congregatione aut aliqua saltem societate ipsi coniuncti fuerant, aut certe qui hanc gratiam donationibus, consanguinitate, aut familiaritate, aliisque beneficiis, meruerant; at Odilo, cuius caritas intra limites adeo angustos coarctari non poterat, hanc ad omnes omnino fideles defunctos gratiam  extendi uoluit.

112. Huius instituende commemorationis occasionem fuse describunt Iotsaldus et Petrus Damiani in beati uiri uita; quare satis uisum est hic proferre Burchardi cuiusdam monachi epistolam hac de re scriptam, quam ex ms. codice Thuanee bibliothece habemus: »Dominis Patribus et senioribus Cluniacensis cenobii Burchardus pauper et exiguus ipsorum seruus et monachus, celestis glorie munus. Quia enim noui uos feruentissimos communis domini et Patris nostri Odilonis corone glorieque propalatores et commendatores, sanctitatis uestre auribus intimamus, quod de eiusdem preconii laudibus ueridicis testibus nuper audiuimus. Homo quidam religiosus et miles abbatis uoltensis perrexit  Hierosolymis causa orationis ad sepulcrum Domini; cumque idem reuerteretur ad propria, perdidit uiam recti itineris: qui ingressus in quadam silua grandi errando uagabatur nesciens quo iret. Contigit autem nutu Dei dum erraret in silua, ut inueniret quemdam senem eremitam sanctissimum uirum. Cum ergo uidisset eum senex ille, interrogauit illum quis esset, aut quid quereret, uel unde ueniret, quoue tenderet? At ille humiliter intimauit ei causam erroris et unde esset, et quod de Hierosolymis rediret, seque uiam recti itineris perdidisse. Audiens autem ille senex eremita quod de Gallia esset, inquisiuit ab eo an sibi notus et cognitus fuisset locus Cluniacus, et abbas ipsius loci, sanctus  Odilo nomine. Cui miles ille peregrinus respondit sibi quidem locum ipsum et abbatem ipsius loci esse incognitum, sed tam frequentius se audisse a suo seniore abbate, scilicet de uolta, supradicti loci atque abbatis se esse. Ad hec senior dixit ei: Ego quod mihi de eo diuina pietas reuelauit, indicabo tibi. Abbas supradicti cenobii sanctus Odilo tante excellentie et tanti meriti est apud Deum, ut obtinuerit ab ipso, quod nulli sanctorum unquam concessum, ut duos insuper dies, uidelicet secunda feria et tertia feria, libere sint omnes anime defunctorum fidelium a tormentorum cruciatu, et ab omnibus gehenne incendiis atque suppliciis. Tu uero uie tue citius redderis, qui, ut hec audires a me, uoluntate Dei permissus es paululum de uia errasse.  Cumque in patria tua reuersus fueris, ubicunque poteris, nomen huius sancti Odilonis diuulgabis, denuntians omnibus hominibus, diuitibus et pauperibus, maioribus et minoribus, ut unusquisque pro suis uiribus orationes et eleemosynas studeant facere pro glorificatione illius anime, cuius intercessione singulari etiam defunctis peccatoribus, siue etiam damnatis, tam inaudita et tam benigna atque inestimabilis a Deo concessa est misericordia. Quid inde faciendum sit sapietis, sanctissimi Patres. Scitote tamen quia nulla remansit ecclesia in Germania, ubi non pulsatis omnibus signis in supradictis duobus diebus publica et largissima pro eius caritate facta sit eleemosyna.«

113. Huic epistole subiungimus decretum de tam  celebri institutione a beato abbate factum, iam quidem editum a Chesnio in Bibliotheca Cluniacensi; sed illud huc proferimus ex ueteri ms. Cluniacensis monasterii, in quo sic habetur: »Decretum est a beatissimo Patre domno Odilone, una cum concensu et rogatu omnium fratrum Cluniacensium, ut sicut in ecclesiis Dei, que per orbem terrarum longe lateque constructe sunt, in die Kalendarum Nouembrium agitur festiuitas Omnium Sanctorum, ita apud nos agatur festiuo more commemoratio omnium fidelium defunctorum, qui ab initio mundi fuerunt usque in finem, tali modo. Ipso die supradicto, post capitulum facient eleemosynam decanus et cellerarii de pane et uino omnibus superuenientibus pauperibus, sicut mos est agendi in  Cena Domini; et quidquid ipso die ex refectione fratrum remanserit ad prandium, ex integro recipiat eleemosynarius, nisi tantum panem et uinum que pro cena recipiet. Ipso etiam die post uespertinalem synaxim pulsentur omnia signa, et canantur uespere pro defunctis. In crastino autem post Matutinas pulsentur denuo omnia signa, et agatur officium pro defunctis; ad missam uero matutinalem festiuo more agatur officium, omnia signa pulsentur, tractum a duobus fratribus cantetur. Cuncti fratres offerant priuatim; et publice missam celebrent pro requie omnium animarum fidelium, et duodecim pauperes reficiantur. Et ut hoc decretum perpetuum uigorem obtineat, uolumus et petimus,  et precipimus, ut tam in hoc loco quam in cunctis locis ad istum locum pertinentibus seruetur, et si alius aliquis ex ista nostra fideli inuentione sumpserit exemplum, particeps omnium bonorum efficiatur uotorum. Ergo qualiter omnium memoria Christicolarum semel in anno agatur, monuimus et precipimus, dignum profecto ducimus, ut pro nostrorum fratrum animabus sub almi Benedicti norma in cenobiis Domino militantibus, ut diuinis aliquid obsequiis plus more solito adaugeamus, necnon ut memoria cari nostri imperatoris Henrici cum eisdem precipue agatur constituimus, ut merito debemus, multis ab ipso ditati opibus, scilicet ad uigiliam mortuorum post psalmum: Ad dominum cum tribularer, qui post lectiones recitatur, Domine,  quid multiplicati sunt, dicamus; ad matutinas laudes, post De profundis, Usquequo, Domine; ad uesperas post Lauda, anima mea, Dominum, Nisi quia Dominus; ad . . . Deus, auribus nostris, post Domine refugium, Dominus regit me; Ad Litaniam, Iudica me, Deus, et discerne. Et ita diuina fauente gratia, ut premisimus, eorum agatur memoria per omnia futura tempora, tam in hoc loco, quam in omnibus ad hunc respicientibus.«

114. Huius instituti meminit Udalricus libro Consuetudinum Cluniacensium, cap. 42, ubi, cum egisset de festiuitate Omnium Sanctorum, subdit de sequenti die, decretum esse a Patre Odilone, ut sicut in priori die commemoratio fieri solet omnium sanctorum, sic et in sequenti fieret commemoratio  omnium fidelium defunctorum. Tum de occasione instituende huius consuetudinis sic prosequitur: Unde acciderit quod hoc pius Pater constituit, qui eius uitam legerit, ibi bene hoc ipsum cognoscere potest. Que Udalrici uerba confirmant ea que in utraque beati uiri uita de hac re habentur. Suffragatur quoque Gaufridus prior uosiensis in Chronico, cap. 12, ubi ait Odilonem diuina reuelatione instituisse festum defunctorum, quod post festiuitatem omnium sanctorum celebrauit, et toti ordini suo celebrandum indixit. Que institutio breui apud alias quoque Ecclesias inualuit, ut inter alios testatur Sigebertus Gemblacensis monachus in Chronico, ubi post relatam ad annum 928 supra memoratam uisionem, et Odilonis de celebranda defunctorum  memoria constitutionem, subiungit: Qui ritus ad multas ecclesias transiens, fidelium defunctorum memoriam solemnizari fecit. Id a Notgero episcopo in diecesi Leodiensi receptum fuisse monet Anselmus, eiusdem ecclesie canonicus, capite 53, in Gestis pontificum Leodiensium, ubi post expositam huius solemnitatis a sancto Odilone instituende occasionem, subiungit eam uariis in Ecclesiis statim receptam fuisse, tum, quam, inquit, consuetudinem etiam episcopus Christi Notgerus ad suam diecesim transtulit, eamque solemniter fieri ordinauit.

115. Trithemius in ueteri editione Chronici Hirsaugiensis decretum ea de re a sancto Odilone factum consignat anno 1010; quo anno narrat historiam  uulgatam eremite, qui huic institutioni occasionem prebuisse dicitur. Eum uero inhabitasse scribit eremum iuxta montem Aethne seu uulcani in Sicilia situm. Hec eadem, sed paulo fusius, repetit in noua eiusdem Chronici editione Sangallensi, nisi quod loco eremite monachum quemdam peregrinum e Cluniacensi familia inducit. Subdit deinde institutum istud a Ioanne XuIII pontifice Romano confirmatum fuisse. Quod potius ad Ioannem XIX referri debet, si hec ipsa constitutio post Henrici Augusti obitum, ut in decreto a nobis superius laudato disertis uerbis habetur, facta fuerit; siquidem Ioannes XuIII iam e uiuis excesserat ab aliquot annis, cum sanctus Henricus obiit. Longius a uero abest, quod in ueteri Martyrologio Adonis  ex Corbeiensi sancti Laurentii prepositura habetur his uerbis: Iu Nonas Nouembris . . . . item ipso die generalis memoria fidelium defunctorum, constituta a beato Odilone, auctorizata uero et confirmata a beatissimo papa Leone, anno ab incarnatione Domini millesimo secundo. Hoc quippe anno Siluester, non uero Leo, Rome sedebat. Sed error est fortasse amanuensis, qui uocem quinquagesimo incaute omiserit. Anno quippe huius seculi secundo supra quinquagesimum Leo IX uir sanctissimus Romanam Ecclesiam regebat.



X. Odilo studia promouet. Eius scripta.

116. Odilonem litterarum scientiam cum honestate morum in se ipso coniunxisse, probant ea que iam de ipsius uirtutibus diximus et opera que edidit.  Studia uero etiam in suis approbasse discimus ex iis que ad illa promouenda ab eo facta fuisse apud uetustos auctores passim legimus. Certe Abbo Floriacensis abbas, uir illorum temporum sanctitate et doctrina celeberrimus, scripit epistolam prolixiorem ad cuiusdam monachi Cluniacensis attenti et docilis petitionem, de repetitione similium numerorum, qui habentur frequentius in canonibus Euangeliorum. Quam quidem questionem se mandasse scriptis, et prolixiore sermone exposuisse testatur, quod nequiuisset illi ex tempore facere satis, tum ob ipsius questionis difficultatem, tum quod tempus ad integram illius explanationem non suffecisset: ex quo patet monachum illum ad difficiliores Scripture sacre questiones enodandas animum applicuisse.  Studiis etiam historie incumbebant monachi Cluniacenses sub beati Odilonis regimine, ut patet ex Glabri Rodulfi Historia, ipsimet Odiloni nuncupata, quamque se suscepisse scribendam Glaber testatur, studiosorum fratrum querimoniis excitatum, qui egre ferebant neminem inueniri, qui suorum temporum euentus tam in ecclesiis Dei quam in plebibus posteritati commendaret, tum dicit se hac in re Odilonis preceptioni ac fratrum uoluntati obedientem prestitisse. Et ne quis fortasse putet hanc Historiam pro monachis scriptam non fuisse, Glaber hanc ipsam pro religiosis se scripsisse disertis uerbis affirmauit. uitam sancti Maioli cum duobus libris Miraculorum domni ac reuerentissimi abbatis  Odilonis paterno imperio obediens scripsit Syrus monachus. Cetera omittimus, ut dicamus aliquid de ipsismet beati abbatis operibus et doctrina.

117. Odilonis eloquentiam laudat Abbo Floriacensis abbas in epistola superius laudata. Iotsaldus uero eiusdem in Scripturis eruditionem et in sermone facundiam pluribus commendat in eius uita. Eiusdem exhortationes laudat Petrus Blesensis in epistola 123, que est ad Richardum Londoniensem episcopum, ubi refert aliquot sancti abbatis loca de sanctissimo Eucaristie sacramento. Trithemius, qui eius solummodo sermones uiderat, eum tamen recenset inter uiros doctos qui seculo XI floruerunt. Eidem cum iis qui ortu et doctrina insignes erant, locum concessit Platina. Ad calcem ueteris codicis  ms. ecclesie Aniciensis exstant nonnulli uersus de laudibus sancti Maioli, qui beato Odiloni inscripti sunt. Horum aliquot proferimus, in quibus beati uiri doctrina laudatur:

Oydelio domino Patri, probitate colendo,
Dogmate perspicuo, diuino munere fulto,
Quem Domini Phebum dat nobis onoma Grecum,
Cum grege commisso Regi parente superno,
Hunc omnes fratres Domini matri famulantes
uallari rogitant, et peruenire peroptant, etc.
Omitto auctores qui uirorum illustrium catalogos contexuere; at mirari satis non possumus beati uiri humilitatem, qui sibimetipsi ita uilis et abiectus uidebatur, ut uitam Adheleidis imperatricis, quam Basilii et Hieronymi more Epitaphium nuncupauit, se ideo solum scripsisse uili breuique sermone  dixerit, ut occasionem preberet alicui uiro erudito de tam sancta imperatrice digne et competenter, prout par erat, scribendi. Eodem spiritu ductus uitam sancti Maioli sui precessoris conscripsit secundum paruitatem intellectus sui, ut ipse aiebat. Hymnos etiam et orationes aliquot in Officiis diuinis de sancto Maiolo et sancta Adheleide, in horum festiuitatibus recitandas composuit: que omnia in Bibliotheca Cluniacensi edita sunt cum eius sermonibus, aliquot epistolis, professione fidei, et orationibus nonnullis. Tres item eiusdem beati uiri epistolas edidit noster Lucas Dacherius in Spicilegii tomo II, quas ex archiuis Cluniacensibus descripserat. Unum item ex eius sermonibus ineditum pre manibus habemus, quem de solemnitate  sancte Crucis composuit. Huc etiam reuocari potest sollicitudo beati uiri pro asseruandis priuilegiorum et donationum monasterio suo factarum chartis, qui earum collectionem accuratam fieri sategit, ut discimus ex collectoris prologo in ueteri ms. Cluniacensis cenobii. Denique preter hec omnia, a nonnullis ex cod. ms. laudatur Chronicon quoddam uetustum nostro Odiloni tributum; sed cum eius rei apud ueteres nullum exstet uestigium, coniicimus Odilonis nomen pro Odone in hunc codicem irrepsisse. Et quidem monachus Maioris Monasterii, qui gesta consulum Andegauensium collegit, edita tomo X Spicilegii Acheriani, laudat Thomam Luochensem, qui breues chronicas nomine Odonis  abbatis intitulatas conscripsit; non alias, uti uidetur, ab iis que illi Odiloni nostro tribuerunt. Ceterum ea qua pollebat uir sanctus humilitas non minus in eius scriptis quam in ceteris uite eius actionibus eluxit, ita ut ea propriis etiam discipulis examinanda committere non erubesceret. Testis est huius rei ipsemet sanctissimus abbas, qui ea de causa uitam sancti Maioli a se exaratam Hugoni et Almanno Cluniacensibus monachis nuncupauit, ut ex epistola uite prefixa patet, quam hic breuitatis causa omittimus, quod iam non semel edita sit.



XI. De aliquot beati uiri discipulis.

118. Ita suaue erat Christi iugum sub beati Odilonis regimine, ut mirum non sit si complures genere aliisque dotibus illustres uiri, relictis seculi  pompis, Cluniacensibus accenseri uoluerint, eo tempore quo percelebri illi monasterio prefectus erat. Eos omnes recensere nec uacat, nec sinit multitudo. Nonnullos ex illustrioribus memorare sufficiat, preter eos quos supra ex uariis chartis in parag. 4 laudauimus. Inter eos uero qui scientia et litterarum studio illustres fuerunt, Sirus, Arlebaldus, et Iotsaldus locum habere debent; sed unus omnium loco esse potest sanctus Hugo, sanctitatis eius simul et dignitatis successor. Nec defuerunt episcopi qui sub Odilonis disciplina uitam humilem ducere maluerunt, quam ceteris preesse. Certe cuidam charte, quam supra num. 27 laudauimus, post Odilonem abbatem et uiuianum prepositum, Ledbaldus episcopus subscripsit: unde coniicimus eum relicta  sede episcopali tunc temporis apud Cluniacum monastice uite nomen dedisse. Alium uero Ledbaldum episcopum istis temporibus nescimus, preter Ledbaldum Matisconensem, aliunde satis notum, qui, ut ex uariis chartis discimus, monasterio Cluniacensi nonnulla contulit. Hunc tamen ipsum esse in ea charta memoratum asseuerare absque alio argumento non audemus. Habemus item in epistola Siluestri II pape, a nobis superius laudata, episcopum quemdam cuius nomen non expressit, qui relicta sede sua Cluniacum secesserat. An is fuit Letbaldus, aut Sancius episcopus, incertum est. Sancium dimisso episcopatu ex Hispania Cluniacum aduentasse, ubi sub Odilonis regimine monastice uite institutum professus est, colligimus ex beati uiri  epistola 1, Spicilegii tomo II edita, quam Paterno episcopo sic inscripsit: Igne, etc., frater Odilo cum domno episcopo Santio, omnisque pauperum Cluniacensium congregatio, etc.

119. Richardum quemdam episcopum laudat semel et iterum Iotsaldus libro II, quem beati uiri discipulum et eius itinerum comitem fuisse scribit. Denique Walterium episcopum Matisconensem in monasterium Cluniacense secessisse, ubi sub habitu monasterio defunctus est, narrat Saniulianus ex ueteri catalogo, in Historia Matisconensi: quod idem habent quoque Sammarthani in Gallia Christiana. Abbates eius discipuli tot recenseri possent, quot fere monasteria ad meliorem frugem reuocauit.  Ex his in eius uita a sancto Petro Damiani edita laudatur Adraldus Bremetensis abbas. Nec repetere hic uacat que supra diximus de Paterno et Garsia abbatibus, qui Regule Benedictine, simul cum institutis Cluniacensis monasterii, accuratam obseruationem in Hispanie monasteriis renouarunt. Alii aliis in locis passim occurrunt apud uulgatos auctores; sed multo plures sunt qui, hominibus licet ignoti, uiuunt in perenni gloria. Talis fuisset Walterius, cuius nec nomen, nec ulla gesta perspecta haberemus, nisi Glaber eius mentione, occasione quasi fortuita, eum nobis notum fecisset. Erat quippe homo nec corporis statu, nec ingenii subtilitate multum commendandus, sed sanctitate morum et cordis puritate Deo acceptissimus, ut ex eius uite  exitu patuit. Sed ipsius Rodulfi Glabri uerba proferre libet, ex libro u Historie, cap. 1: »Contigit ibidem  ipso tempore  ut aliqui e fratribus migrarent ex hac uita, quorum unus, nomine Walterius, cognomento, ut erat statura, Pusillus, ac natura simplicissimus, incipiente nocte magni Sabbati Resurrectionis Dominice obiit. Apparuit enim in hora sui exitus innumerabilibus uiris ac mulieribus columna lucis ignee a culmine monasterii ad celum usque pertingens: quibus nempe non dubium fuit misericordissimi Dei actum largitione, qui animam fratris istius sue gloriose resurrectionis uoluit participem fore, ac uiuentibus uiam innocentie demonstrare.« Walterius in fastis Benedictinis cum titulo beati locum inuenit, die 7  Aprilis. Nullo tamen cultu publico unquam donatus fuit. Iotsaldus in Planctu quem edidit de beati Odilonis obitu, ei gratulatur quod in futura resurrectione multis discipulis stipatus Christo Domino sit obuiaturus.


Odito tuncque nouus celesti lumine clarus,
Sanctorum medius incedet, et obuius ibit,
Agmine multorum uallatus commilitonum,
Quos Domino uerbis, exemplis consociauit.

120. Hic autem omittere non licet Casimirum, Miceslai II Polonorum regis filium, quem historie Polonice scriptores aiunt post patris mortem, quod regni proceres Riksche matris eius regimen ferre non possent, adhuc iuuenem e regno pulsum, in Cluniacense monasterium secessisse; ibique, abiectis seculi pompis, monasticam uitam professum  diaconum fuisse ordinatum. Sed cum crebrescentibus in Polonia dissidiis calamitates publice eo creuissent, ut nulla restituende tranquillitatis spes affulgeret, nisi regnum Casimiro restitueretur, rex ab omnibus Casimirus etiam absens proclamatur: et legati, qui eum accerserent, quocunque in loco delitesceret, quo enim ille secessisset nullus sciebat, deputantur. Hi post uarias fortunas a Rikscha accipiunt Casimirum Cluniaci monasticam uitam professum, nichil iam de rebus terrenis cogitantem degere. Illi tamen Cluniacum petunt, regem suum salutant, abbatemque precantur ut licentiam ei det repetendi regni, cum alia non superesset uia tam nobilem Christiani orbis portionem ab imminenti  exitio liberandi. Negat Odilo, protestatus id in sua potestate non esse constitutum; nec unquam id permissurum respondet absque speciali pontificis Romani mandato. Romam itaque legati contendunt, expositisque pontifici  regni calamitatibus, et acceptis uariis conditionibus, quas isti auctores memorant, postulata impetrant. Atque sic Casimirus, dissoluto castitatis uoto, monachus simul et diaconus in Poloniam reuertitur, rex iterum proclamatur, uxorem ducit, filios procreat. Memor tamen sue conditionis pristine, pietatis officiis, quantum status ferebat, animum applicuisse dicitur, et uaria monasteria pro suis Cluniacensibus exstruxisse. Ne uero tanti beneficii immemores aliquando essent Poloni, cautum est ut preter nummum  annui census, quem regni nobiles sedi apostolice soluere tenerentur, illi etiam cesariem in modum corone deferrent, et alia prestarent que Polonie historici fusius narrant. De hac enim re in ueteribus Cluniacensis monasterii instrumentis nichil reperire licuit. Casimirus uero regnum iniisse dicitur anno 1041, quod defunctus anno 1058 filio suo Boleslao II reliquit. Ceterum initio seculi XIu uoladislaum, qui primum Cistercii, tum in monasterio sancti Benigni Diuionensis monachus conuersus fuerat, a uotis absoluit Clemens u summus pontifex, ut Casimiro Polonie regi defuncto succedere ualeret. Sed innuit pontifex in litteris ea de re datis, que habentur tomo uII Spicilegii Acheriani, istius professionem liberam non fuisse. Casimirum cum  beati titulo commemorat Bucelinus in Menologio Benedictino die 28 Nouembris.

121. Mirum est quanti fecerint beati Odilonis consilia plerique eius temporis antistites et alii uiri potentia et seculi dignitatibus illustres, quibus cum pro sue conditionis statu in monasteriis degere non liceret, ita tamen sese suaque omnia beati uiri regimini commiserant, ut nichil alicuius momenti absque ipsius consilio aut iussu facere aggrederentur. Ex his fuit Fulbertus Carnotensium episcopus, preclarissimum huius undecimi seculi lumen, qui se excusans quod ad beatum uirum accedere non potuisset, spondet sese id quam primum ei licuerit, facturum. ueniam, inquit, aliquando ad uos, quos  uere inhabitat Spiritus sanctus, consilium diuini oraculi petiturus, etc. Et certe ex epistola quam beatus abbas ad Fulbertum scripsit, et ex illis quas ipse Fulbertus ad eum direxit, que habentur in Bibliotheca Cluniacensi, uol. 351, patet Fulbertum ita sese beato Odiloni subiecisse, ut totus ex eius nutu penderet. Non enim de uno aut altero negotio, sed de toto sue ipsius uite statu consilium ab eo requirebat. In alia epistola Leutherico Senonum archiepiscopo suadet, ut sese omnino Odilonis et eius asseclarum consilio committat, si ipse uelit non solum anime periculum, sed et uite presentis gloriam et honorem recuperare. Deplorat sortem suam H. quidam monachus in epistola ad Diuionenses monachos, Spicilegii tomo II, pag. 390  quod absens tardius nuntium accepisset de Odilonis apud Diuionem aduentu, ubi eum potuisset uidere. En eius uerba: »Quod tarde, inquit, domni sanctissimique Patris Odilonis ad uos mihi aduentum mandastis, ualde effectus sum tristis; quia quem longe positum dulcissime ac benignissime gratia consolationis decreueram querere, propriam uisitantem patriam non potero uidere,« etc. Alia occasione Alinardus uidit beatum Odilonem, ut testatur ipsemet Odilo in charta quadam compositionis facte inter se ipsum et Elizabeth Balme abbatissam, cuius rei gratia Odilo cum aliquot e suis, et ex altera parte abbatissa, comitata pariter aliquot sanctimonialibus, prout ferebat istorum temporum consuetudo,  in locum designatum conuenerant. Id ipsum narrat Odilo in ueteri huius rei notitia, que in Chartario Cluniacensi habetur. »Ego Odilo Clun. monasterii presbyter et monachus, et domnus Rotbertus eiusdem loci prepositus, notum esse uolumus, contentionem cum ratione et pace inter nos et abbatissam monasterii de Balma Elizabeth fuisse pro prediolo iuxta uillam Giuriacum. Ob id simul dicta abbatissa et plures Dei ancille cum illa et nos ad supradictum locum conuenimus, ubi presentes fuerunt uenerabiles abbates domnus Allenardus, domnus Guidricus, domnus Otgerius, etc., qui rem composuere, et partes fraternitatem mutuam pepigere.« Nulla apposita est huic charte data, ne quidem in autographo; eam tamen post annum 1030  factam fuisse colligimus, quod Alinardus anni 1031 initio Guillelmo suffectus fuerit. Et quidem Rotbertum Cluniaci priorem tunc temporis fuisse et multis chartis patet, quas suo loco laudauimus.

122. Ceterum Odilo non que sua erant, sed que Iesu Christi attendens, haud minus aliorum quam proprie utilitati inuigilabat. Cuius rei preclarum argumentum suppeditat Hugo Flauiniacensis abbas in Chronico uirdunensi, ubi narrat beatum Richardum et Fredericum comitem, abiectis iam seculi pompis, de eligendo monasterio, ubi uitam religiose transigerent, sollicitos ad beatum Odilonem accessisse, ut ea de re consilium ab eo acciperent, paratos sese beati uiri discipline subiicere, si id melius ipsi uideretur. At uir sanctus, prophetie spiritu plenus, eis  ut ad beati uitoni uirdunense monasterium, quod iam elegerant, remearent, persuasit, »adiiciens,« inquit ille auctor, »posse per eos fieri in processu temporis, ut habitacula seruorum Dei nunc modica postmodum crescerent, et fieret eorum industria locus ille insignis, qui tunc uidebatur angustus et despicabilis.« Pluribus extollit postea idem Hugo beati Odilonis caritatem, utpote qui hac actione sincere caritatis exemplum prebuerit, multo magis de alieno quam de proprio bono sollicitus. Unde concludit totum, quantus ille fuerit, uirdunensis monasterii profectum beato Odiloni acceptum referri debere.



XII. Odilonis elogia ex uariis auctoribus.


123. Quamuis tot tamque preclare uirtutes, quibus Odilonem enituisse fuse probauimus, uideantur ad eius elogium conficiendum plusquam sufficere, opere tamen pretium erit huc proferre elogia aliquot, quibus ab auctoribus potissimum equalibus fuit donatus, ut inde pateat, quo in pretio tantus uir apud omnes fuerit. Et quidem tanta erat sanctitatis fama Odilonis, fratrumque sub eius regimine degentium, ut uulgo monasterium Cluniacense pre ceteris et religione precipuum, et diuitiis opulentissimum diceretur. Id testatur Hugo in Chronico uirdunensi, et Ioannes XIX Romanus pontifex in epistola quam supra laudauimus, Gauslenum episcopum Matisconensem arguit, quod cenobium Cluniacense  perturbaret cunctis pene nationibus sanctitate prefulgens, cuius abbatem appellat uenerandum etiam infidelibus Patrem domnum Odilonem. Iniurias eidem loco illatas in totam Ecclesiam redundare innuit Benedictus uIII, scribens Galliarum episcopis in hec uerba: Cluniacensis monasterii dispendium commune est omnium nostrorum detrimentum, ob scilicet interruptas orationes, aliaque pia opera, que eo loco pro totius Ecclesie statu iugiter fieri solebant. Unde Cluniacensium monachorum preces tanti faciebat Siluester II, ut se omnino eis commendatum uellet. »uestris,« inquit, »nos sanctissimis omni tempore committimus orationibus, et ut accipere dignemini fidelibus exoramus petitionibus.« Idem Odilonem preclarum abbatem nominat. Summorum  pontificum uestigiis inheserunt ceteri episcopi. Odilonem, ut modo dicebamus, ueluti Patrem suum uenerabatur Fulbertus Carnotensium antistes, qui eum sanctum monachorum archangelum appellare consueuerat. Eumdem ueluti clarissimum in mundo speculum ab eo datum fuisse dixerunt Carnotenses canonici, quem sanctissimum Patrem adhuc uiuentem in epistola sua nuncupant. Hunc ipsum in nostra id est monastica, professione singularem ab Abbone Floriacensi in epistola quam supra laudauimus, dictum fuisse iam a nobis obseruatum est, at in epistola ad G. abbatem, illum tanquam totius religionis signiferum commendat. Eumdem sancto Maiolo uirtutibus et merito uite non disparem fuisse testatur auctor Chronici sancti Maxentii. uirum  uite et fame uenerabilem appellat Leo Marsicanus in chronico Casinensi. Aruernorum regioni gratulatur Petrus Pictauiensis, quod talem alumnum, quem Odilonem magnificum nuncupat, protulerit. Petro autem uenerabili abbati Cluniacensi cui panegyricum dicit, Odilonis et aliorum Patrum spiritum optat. Laudatur a Sigeberto aliisque chronographis, quod monasterium Cluniacense per annos quinquaginta sex miro religionis feruore rexerit et prouexerit. Tum addit: qui preter cetera, pietate etiam insignis, non solum uite exemplis, sed etiam miraculis in uita claruit, etc.; que uerba chronographus noster Magdeburgensis in cod. ms. adoptauit. At idem Sigebertus ad annum 1048 inter uiros  religiosos et illustres sanctitate eum predicat; et ad annum 1027 inter abbates nominabiles, quorum opera religio ecclesiastica florebat, eumque pietate insignem peculiariter nuncupat. Eumdem Maioli successorem et uirtute ei non imparem predicat Ademarus. Ipsum, uti iam diximus, reuerebatur tanquam templum Spiritus sancti Guillelmus dux Aquitanorum; uirginem centenarium alii uulgo appellabant, quod eum centuplum fructum in Ecclesie agro proferre putarent; alii clementissimum Patrem nuncupabant, quod sese totum misericordie operibus impenderit; alii denique aliis encomiis eius sanctitatem, preclaraque opera celebrare studuerunt, quorum uerba referre non uacat; satis fuerit si hec omnia beati Bernardi sententia concludamus, qui in  Apologia ad Guillelmum abbatem Cluniacenses monachos adhortatur, ut ad sanctos Odonem, Maiolum, Odilonem et Hugonem, quos ipsi principes et preceptores habere gloriabantur, attendentes, mores suos reformare satagant.



XIII. Beati Odilonis morbus extremus, obitus. Cultus sacer.

124. Que a beato Odilone gesta sunt cum morti proximus sese ad celestis patrie iter accingeret, ita accurate descripsit Iotsaldus in uita quam inferius daturi sumus, ut uix quidquam ea de re hic adiiciendum uideatur. Certe habemus epistolam monachorum Siluiniacensium ad quemdam abbatem de beati Odilonis exitu scribentium ea que coram uiderant et audierant; sed in qua nichil fere aliud  occurrit preter ea que a Iotsaldo referuntur. Eam tamen huc referre uisum est, quod paulo post beati abbatis obitum scripta sit, et conferre possit ad conciliandam nostro Iotsaldo auctoritatem. Hanc uero epistolam habemus ex duobus codicibus mss., uno scilicet Christine regine Suecie, qui olim fuit sancti Maglorii Parisiensis, altero sancti Mauri Fossatensis. In priori hunc prefert titulum: Epistola monachorum Siluiniacensium ad A. abbatem Cluniacensem. Incipit, etc. In altero, De obitu Odilonis abbatis. Totius nobilitatis, etc. Persuasum autem habemus titulum in codice Magloriano appositum, sincerum non esse, quod uel ex sola epistole lectione patet, sed tamen quis fuerit ille AL. uel. A. qui in utroque codice abbas abbatum appellatur, si coniicere  licet, non alius uidetur quam Albertus Maioris-Monasterii tunc abbas. Nobis satis fuerit hanc epistolam, prout eam inuenimus, hic integram representare.


Incipit qualiter domnus abbas Odilo migrauit ad celos, et de uirtutibus eius.

»Totius nobilitatis et sanctitatis luce corusco, in domo Dei oliue fructifere, domno AL. [cod. Mag. A.] abbati abbatum humilis concio Siluiniensis, Regem celorum et regnum. Quia, sanctissime Pater, comperimus uos admodum uelle scire quot dies beate memorie domnus et abbas Odilo languerit iacendo in ultima infirmitate, quidue appropinquante hora uocationis sue fecerit uel dixerit, necnon quid benigna  Dei pietas, postquam excessit ad superos, demonstrauit ad tumulum eius, studuimus uobis breuiter cuncta innotescere. Post duos menses ergo, ex quo domnus abbas uenerat ad nos gratia uisitandi tumulum sancti Maioli predecessoris sui, uolens Cluniacum redire, rogatus est quamdam ecclesiam adire, ibique die Dominico, astante innumera multitudine hominum, missam canere. Hinc uero altera die, que tertia decima est a die Natalis Domini, dum reuertebatur, solitus dolor uentris eum inuasit; et inuadendo per sex continuos dies torquere non destitit. Post quos tandem relinquens illum, solam corporis defectionem, uti ipse referebat, non dolorem pertulit, non ualens ultra quidquam cibi uel potus sumere, preter aliquid mulsi, quod etiam post modicum  proiiciebat. uigilia enim Natalis Domini ueniens in capitulum, se solo ubertim lacrymas fundendo prostrauit, cum Domini natiuitatem pronuntiare audiuit. Denique sermonem postquam mirifice peregit, seipsum ualde cepit iudicare, dicens se nichil boni unquam egisse, attamen Dei gratia uirginem corpore esse; et nos absoluens, et summo Pastori commendans benedicendo admonuit, ut ipsam sacratissimam solemnitatem cum gaudio spirituali celebraremus, nichilque ob sui incommoditatem dimitteremus. Ad matutinos uero in eadem nocte in oratorium beate uirginis Marie ipse delatus, cum psallentibus coram se fratribus psalmos et responsoria cecinit, benedictiones protulit; Te Deum laudamus adnisu quo ualuit excelsa uoce pronuntiauit. Enimuero quia iam terrenum  cibum omiserat, spiritualem quotidie sumebat, faciendo coram se legere sanctorum Patrum sermones, eorumque suffragia implorando, quo ex hac lacrymarum conualle eorum precibus assumeretur. Porro uigilia festiuitatis sancti Siluestri, antequam fratres ad matutinos surgerent, sentiens se ingrauescere iamiamque propinquare ad exitum, communionem Dominicam et crucem sibi iussit afferri; quam crucem ut uidit, statim ab imo pectoris longa suspiria protrahere cepit, eamque lacrymas fundendo, et quasdam orationes, quas corde tenus retinebat, decantando, adorauit; sicque sanctam communionem suscepit. Eadem uero die, uespertinali scilicet hora, ante altare sancte Dei genitricis Marie faciens se  deferri, ibique uesperas solemniter canere, diutissime eam cum lacrymis rogauit, quo sui dignaretur misereri. Denique se faciens iterum referri in domum infirmorum, postquam aliquantulum uidelicet quieuit in lectulo, sese erigere fecit, et inde sedendo tenere, quo usque subito caput inclinauit. Quod statim ut uiderunt qui astabant, nos uocauerunt, ponentes eum interim in cilicio, et lumina accendentes, quia nox imminebat, qua sacratissimus dies Circumcisionis Domini habetur. Occurrentibus ergo nobis continuo, et uocem in celo cum lacrymis dando ob tanti Patris amissionem, innuit ipse ut taceremus: quibus tacentibus, interrogauit illos qui se tenebant, si esset positus in cilicio. Cumque illi respondissent: Utique, subiunxit ille, et dixit: Trahite me, respiciens  nescimus quid. Quod uerbum quidam ex nobis cum non bene intellexerunt, ei dixerunt protinus: Domine, dicitis ut uos radamus. Quibus ille respondens, dixit ualde aperta uoce: Nunquam hoc dixi quod dicitis. Deinde respiciens terribiliter contra orientem quasi cum aliquo loqueretur, cepit alternatim silere et fari. Tum postquam eius organum quasi ridendo diutissime uisum est moueri, felix eius anima migrauit ad celos. Hinc corpus eius ut fuit lotum et aromatibus conditum, ac iisdem uestibus, quibus ipse uiuendo iusserat, indutum, delatum est in ecclesia, et positum ante altare apostolorum Petri et Pauli, ubi maximus dolor et luctus actus est ab illis qui excubias ante eius feretrum illa nocte peregerunt.

 »Interea quidam frater, nomine Gregorius, ualde religiosus, stratum petens, eum sibi assistere uidit, quasi in eodem loco quo obierat: quem interrogans quomodo se haberet, memorans uidelicet quod iam obiisset, respondit omnia bona sibi prouenisse, ipsumque Regem glorie Iesum Christum sibi occurrisse. Dixit etiam quod forma diaboli instar tetri hominis sibi adprimum apparuerit, ostendens illi in quam partem, ostium uidelicet latrinarum, confusus abscesserit, cum in se nichil inuenit. Deinde uelociter transitu eius personante, incredibilis multitudo hominum in obsequium funeris eius agglomerari cepit, quem [Mag. quia] uniuersi quodam germano et dulcissimo affectu plangebant, et nescimus quo diuino instinctu, compunctius eum lugebant, ob  id uidelicet quod eum placuisse Domino non ignorabant. Euolutis exinde paucis diebus, postquam est sepultus in sinistra ipsius ecclesie crypta prope altare sancti Lauriani martyris, uirtutum signis Saluatoris nostri dignatio cepit eum manifestare mundo. In Longoumnis uilla quedam degebat uidua, cuius unica filia occulto Dei iudicio, non solum mentis sensum perdiderat, uerum etiam lingue officium et aurium. Hanc itaque tertio in somnis admonuit ipse, quod ad suum sepulcrum eam duceret. Accipiens ergo mulier miseram prolem, et ad eius tumulum ducens, mox ut ei uinum bibere, unde sacratissimum eius corpus fuit lotum, auribusque infudit de eo, loquelam et auditum ac sensum mentis recepit. Interim dum hec grates persoluebat omnipotenti  Deo, quidam surdus adueniens, sibi etiam infundi auribus ex illo uino rogauit; qui statim audiens, rediit ad regionem deserti unde aduenerat. Quidam etiam homo ex Biturigensi patria, qui per decem annos officium lingue perdiderat, ad eius tumbam accedens post aliquot dies quo aduenerat, loqui bene promeruit. Denique quidam uetulus in longissime cecitatis remanens tenebrositate, illico ut cryptam, qua tumba eius habetur, intrauit, uigilia uidelicet Ramis Palmarum, ductori suo se clare uidere dixit, gratia Dei et eius meritis, cuius tumulum expetebat [Mag. exspectabat pro spectabat]. Quedam deinde mulier ex Montis-Lucii castro, aggrauata uidelicet uisus dispendio, ad eius mausoleum se protrahi  fecit: quo dum uerba orationis multiplicat, et fide Deum inuocat, adest beati Odilonis generale auxilium, quo cecitas orbate mulieris depellitur ab oculis, quia filius lucis et ei non filius tenebrarum fuit. Ex Diezeze castro quidam homo ad eius sepulcrum ueniens, loquendi officium quod perdiderat, non solum recepit, uerum etiam pedis dextri et manus nichilominus, sicque letus ad propria remeauit. Turonis erat quidam uetulus, lumine oculorum priuatus: hic ergo secundo postquam ad eius sepulcrum uenit, lumen quod amiserat recipere meruit.

»Hec de miraculis Patris nostri breuiter uobis explicauimus. Dicuntur etiam preter ea multa, que ideo non creduntur, quia a contemptibilibus personis referuntur. ualete. 

 »De electione uero clarissimi Patris nostri domni Hugonis abbatis, canticum nouum cantantis, si cupitis nosse, sciatis illum secundum almi Patris Benedicti imperium electum esse, omnique sapientia et eruditione preditum, ac morum probitate, utilitate, honestate subnixum, abbatieque honorem inuitum accepisse, lacrymando scilicet et iudicando se indignum esse tali honore. Denique a Burgundionum principibus et Aruernorum, imo et a summo pontifice sancte apostolice sedis ualde diligitur, honoratur, attollitur; et quidquid in predecessoris sui erat ditione, ei conceditur et donatur.«

Iodsaldus obseruat beatum uirum in extremis positum, fratribus ab eo sciscitantibus quis in eius locum monasterii regimen esset suscepturus, ab eius  quippe nutu omnino pendebant, respondisse, se hanc rem in Dei dispositione et fratrum electione committere. uerebatur fortasse beatus Pater, ne si ipse successorem sibi designaret, res in exemplum traheretur, eoque tandem deueniret, ut abbates Cluniacenses non fratrum electione, quod tamen adeo diserte prescribit beati legislatoris regula, sed eiusmodi designationibus crearentur. Qui enim Cluniaci beatum Odilonem precesserant abbates omnes, aut a precessoribus suis fuerant designati, aut certe, ueluti in subsidium ab iis adhuc uiuentibus in regiminis consortium assumpti. Ita Bernoni successit Odo, Odoni Aymardus, Aymardo Maiolus, uti probatum est in eiusdem Aymardi Elogio. Et tandem Odilonem eodem modo sancti Maioli primum collegam,  tum successorem fuisse nemo est qui possit inficiari. Ceterum Iodsaldo suffragatur Udalricus, qui libro III Consuetudinum Cluniacensis monasterii, capite 1, exponens qua ratione ad abbatis electionem procedendum sit, ea que post sancti Odilonis obitum in beati Hugonis electione contigerant, in exemplum his uerbis enarrat: Beatus Pater Odilo, rogatus in extremis suis quid sibi de successore uideretur, non acquieuit ad hoc quemdam nominare. Subiungit tamen aliquot e maioribus et probabilioribus personis monasterii a beato sene fuisse designatos, quorum iudicio ac suffragiis ceteri stare possent; et quidem, ut idem auctor prosequitur, cum prior claustralis primus omnium Hugonem, qui tum erat prior, nominasset,  ceteri omnes unanimi consensu hanc electionem comprobarunt. Id fortasse innuere uoluit auctor Chronici Malleacensis, qui ad annum 1048 ait, Odilonem in senectute bona annos septuaginta sex [legendum octoginta sex] natum quieuisse, in cuius locum, inquit, iussu suo, et electione omnium fratrum, ordinatus est Hugo nobilis pastor, uite merito non dissimilis.

125. Cum uero Iodsaldus disertis uerbis scripserit beatum Odilonem ipsis Ianuarii Kalendis anno 1049 excessisse ex hac uita, nullus ea de re remanere potest ambigendi locus. Qui uero eum anno 1048 obiisse scripserunt, aut annum a Paschate incepisse censendi sunt; aut certe, cum in ipsa nocte, que inter utrumque annum media fuit, beatus  abbas excesserit, alii diei precedenti, qui extremus erat anni 1048; alii subsequenti, qui primus erat anni 1049, eius obitum consignasse uidentur. Et quidem cum, Iodsaldo teste, die Dominica obierit Odilo, eius mors necessario consignanda est anno 1049, qui ipse reuera a die Dominica exordium sumpsit. Nulla item est difficultas circa tempus quo beatus uir Cluniacensi monasterio prefuerit. Qui enim nonnisi quinquaginta sex regiminis annos ei tribuunt, computant eos a beati Maioli obitu, quamuis, ut fusius supra exposuimus, saltem biennio antea in monasterio Cluniacensi nomen et officium abbatis impleuerit.

126. Porro licet ipsismet Kalendis Ianuarii beatus Odilo excesserit e uita, eius tamen festiuitas in diem  sequentem translata fuit, quod scilicet ipso eius obitus die Circumcisionis Dominice festiuitas ageretur. Id uero paulo post eius mortem factum fuisse colligimus ex Udalrici libro I Consuetudinum Cluniacensium, capite 47, ubi ille ait depositionem sancti Odilonis tam cari sancti et tam familiaris fecisse, ut dies octaua natalis sancti Stephani solam haberet commemorationem cum una tantum antiphona et una collecta. Unde Henricus Cluniacensis abbas in Statutis, initio seculi decimi quarti editis, potius antiquam consuetudinem firmasse dicendus est quam de nouo instituisse, statuendo ut deinceps festiuitates sancti Odilonis, Hugonis, Odonis et Maioli sub ritu duplici celebrarentur. Et certe tanta fuit erga sanctum Odilonem Cluniacensium animi  propensio, ut statim post ipsius mortem eius fecerint simul cum aliis monasterii patronis specialem commemorationem in illis precibus, que uulgo suffragia sanctorum appellantur. Idipsum testatur Udalricus libro I iam laudato capite 5. Habemus in Bibliotheca Cluniacensi, col. 328, hymnum et orationes que in eius festiuitate antiquitus recitabantur, et in eius missa preter tres orationes consuetas, adiicitur quarta super populum recitanda. Adeo celebre iam tunc erat apud omnes sancti Odilonis nomen, ut anno 1064 capella in eius honorem constructa fuerit. Id discimus ex ueteri chartario quod uiuente sancto Hugone conscriptum est, ubi in charta 689 Achardus episcopus Cabilonensis anno 1064, indictione  II, feria uI, luna XXIII, Nonis Decembris dedicasse memoratur capellam in bonore beate Marie et dulcissimi Patris Odilonis, in loco dicto Alacarmeda, in parochia Cidanis. Inde factus est tantus populorum concursus ad illud oratorium, in densissima licet silua situm, ut cum multi suam sedem ibi fixissent, necessarium fuerit postea parochiam ibidem instituere. Odilonem inter quatuor sanctos Cluniacensis monasterii abbates recenset Gaufridus, uosiensis prior, in Chronico sui monasterii cap. 34; cuius festiuitatem in Claromontensi ecclesia celebrari procurauit Odilo de Mercorio, nostri, ut iam diximus num. 5, sancti Odilonis consanguineus. Ipsa Necrologii uerba huc referre uisum est, ex Quercetani notis ad Bibliothecam Cluniacensem, col. 69: Iu  Nonas Ianuarii, Octaua sancti Stephani, et Odilonis abbatis et confessoris, pro quo festo librando Odilo de Mercorio canonicus Claromontensis et prepositus Briuatensis promisit quadraginta solidos censuales, aut reddere semel quadraginta libras, et debent librari in missa et in uesperis diei festi. Ceterum Martyrologia uulgata Odilonis memoriam celebrant 1 Ianuarii, aut certe die sequenti, quod in aliis obitus dies, in aliis uero depositionis, seu potius eius festiuitatis memoria indicetur. In Martyrologio sancti Arnulfi apud Mettas II Kalendas Ianuarii fit Odilonis commemoratio. In Necrologio autem Remensis Ecclesie ipsa die Kalendarum Ianuarii laudatur Oydelo abbas, simul cum Willelmo pariter abbate.



XIu. Odilonis sacre reliquie, et earum translationes.


127. Sacrum beati Odilonis corpus in Siluiniacensis monasterii, ubi ipse defunctus est, ecclesie naui prope sanctum Maiolum depositum fuit. uisitur etiam nunc eius tumulus, licet sacre exuuie a multis retro seculis exinde eleuate fuerint et publice fidelium uenerationi exposite. Certe si fides est libro Anniuersariorum Siluiniaci, quem Gaufridus Choleti, eius loci prior, anno 1453 fieri curauit, Petrus Damiani, proindeque paulo post beati abbatis mortem, ipsius corpus e terra leuatum primus transtulit. Ibi quippe legitur: uIII Kalendas Februarii officium fiat plenum, sicut de abbatibus Cluniacensibus, pro Petro Damiano episcopo, qui corpus beati Patris nostri Odilonis releuauit, et in loco in quo nunc requiescit,  mira deuotione collocauit. Refectionem fratrum procuret sacrista. Consentit eiusdem loci Necrologium, ubi uIII item Kalendas Februarii depositio domni Petri Damiani episcopi recolitur. Apud Saussaium in Martyrologio Gallicano recolitur die 3 Maii Reseratio corporis sancti Odilonis abbatis Cluniacensis. Que uerba Bollandiani ad eamdem diem in Pretermissis adoptarunt. Clemens Iu et Honorius item Iu, qui Romane Ecclesie labente seculo decimo tertio prefuerunt, testantur in bullis, que habentur in Bibliotheca Cluniacensi, col. 309, corpora sanctorum Maioli et Odilonis, que in ecclesia Siluiniacensi requiescunt, multis miraculis suis temporibus coruscasse: sed nichil habent de sancti Odilonis  translatione, quamuis beati Maioli eleuationem approbent, quod forte iam dudum facta fuisset.

128. Alia tamen beati Odilonis reliquiarum translatio peracta fuit a Rogerio archiepiscopo Bituricensi: quam quidem, conuenientibus ea occasione ad monasterium Siluiniacense compluribus episcopis et abbatibus, solemnem fuisse discimus ex instrumento ueteri quod in Bibliotheca Cluniacensi habetur.

129. Clemens sextus, quo mandante ista translatio facta fuit, indulgentias concessit iis qui Siluiniacensem ecclesiam inuiserint diebus festis sanctorum Maioli Odilonis et aliorum quos recenset, item et die translationis beati Odilonis; ex qua quidem speciali translationis memoria colligimus eam fuisse ceteris  celebriorem. uerum cum hec bulla data sit, ut quidem habetur in Bibliotheca Cluniacensi col. 312 anno II Clementis, id est ere uulgaris 1343, aut de alia translatione ab ea quam ipse fieri mandauerat loquitur pontifex, quod non est uerisimile; aut instrumentum Rogerii biennio saltem post factam translationem datum fuit; aut denique error in bulle notas chronologicas irrepsit. Certe littere Aymonis prioris, quibus fidem facit unam e beati uiri costis Carnotensibus canonicis datam fuisse, hanc translationem anno pariter 1345 consignant. Has litteras huc integras proferimus ex schedis u. C. Antonii Wionis Herouallii.

130. Ceterum sacre reliquie beati Odilonis etiamnunc in ecclesia Siluiniacensi a nostris Cluniacensibus  religiose asseruantur, corpus quidem in scrinio, quod est super altare ad ecclesie odeum, e regione scilicet alterius altaris, quod ad asseruandum beati Maioli corpus constructum fuisse alias dictum est. Eorum uero capita in thecis separatis inclusa sunt, que in iucundo aduentu Caroli ducis Borboniensis et Aruernie deferri fecit Gaufridus eiusdem loci prior, cum primum anno 1434 princeps ille Siluiniacum aduenit, ut ex instrumento publico ea de re facto patet, quod in Bibliotheca Cluniacensi, col. 312, editum est. Is est, ut quidem mihi uidetur, Gaufridus Choleti, de quo iam diximus, qui capsam ad sancti Odilonis corpus recondendum, et aliam pro eius capite cum armario fieri curauit.



Littera testimonialis coste sancti Odilonis confessoris abbatis Cluniacensis canonicis Carnotensibus concesse.


»uenerabilibus Patribus et dominis domnisque et amicis karissimis, dominis decano ceterisque canonicis Carnotens. Nos frater Aymo de sancto Geranno humilis prior prioratus Siluigniacensis, totusque eiusdem loci Deo deuotus conuentus, salutem in eo qui est omnium uera salus. Cum per reuerendum in Christo Patrem ac dominum dominum R. permissione diuina archiepiscopum Bituricensem, adiunctis secum nonnullis episcopis, abbatibus, clero ac populo pro maiori parte totius patrie . . . . . ad dictum prioratum confluentibus, et ipsis presentibus, secundo Idus mensis Aprilis, anno Domini millesimo trecentesimo  quadragesimo quinto, corpus pii ac gloriosissimi Patris nostri beati Odilonis ad laudem totius curie Paradisi, et eiusdem sancti solemnitatis cum illa deuotione, honore et reuerentia qua decuit releuauit. Qua releuatione completa, uenerabili et discreto uiro domino Stephano Rogerii concanonico uestro ac officiali Bituricensi nos humiliter cum magna instantia supplicante, quatenus de reliquiis sanctissimi corporis predicti uobis mittere uellemus; cui supplicationi annuentes in quantum nobis Altissimus desuper ministrauit, unam de costis prefati sancti Odilonis per ipsum uestro sanctissimo collegio duximus destinandam, quam in uestro capitulo cum magna reuerentia et solemnitate recepistis; ordinare ac statuere proponentes, quod tam in uestra ecclesia  cathedrali, quam in tota diecesi faceretis eius festum translationis ad exaltationem eiusdem sancti iugiter celebrari: dum tamen per nostras patentes litteras testificaremur dictam costam eduxisse de corpore  eiusdem sancti, prout hec omnia in litteris uestris nobis destinatis uidimus plenius contineri. Deuotioni uestre, domini karissimi, cui in quantum possumus et debemus, super tam deuota et solemni receptione dictarum reliquiarum regratiamur, significamus per presentes dictam costam per prefatum dominum Stephanum Rogerii canonicum uestrum uobis traditam, de corpore beatissimi Odilonis extractam fuisse, et uobis per eum deferendam in presentia plurium fide dignorum fuisse commendatam: quapropter uobis cum deuota precum instantia supplicamus, quatenus festum translationis ipsius facere uelitis in ecclesia uestra, et in tota diecesi Carnotensi celebrari annuatim.

»In cuius rei testimonium sigilla nostra in his  presentibus litteris duximus apponenda. Datum in prioratu nostro predicto, die uicesima secunda mensis Iulii, anno Domini millesimo trecentesimo quadragesimo septimo.«





[uITA S. ODILONIS.]



INCIPIUNT CAPITULA uITAE SEQUENTIS.



CAPITULA LIBRI PRIMI.


    Prologus Iotsaldi monachi ad Stephanum pontificem.
    Item prefatio uel deploratio ex transitu eiusdem Patris.
     De generis eius nobilitate.
    CAP. I. Qualiter Deo militare ceperit in sua ipsius pueritia.
    II. Quomodo Maioli sancti se coniunxerit societati.
    III. Qualiter deseruit huius seculi pompam.
    Iu. Qualiter sanctus Maiolus illum elegerit successorem sibi.
    u. De habitu corporis eius, et quod nichil in eo fucatum uel affectatum fuit.
    uI. Quod in eo quatuor uirtutes principales refulserint.
    uII. De iustitia, uel quod a pontificibus, regibus, ducibus, uel imperatoribus maximo fuit amore dilectus.
    uIII. Quod in pauperes munificus fuit.
    IX. Qualiter binis pueris iam defunctis indumenta prestitit, uel sepulture eos tradidit.
    X. De clerico contagio lepre maculato.
     XI. Quam hospes fuit, et quamplures diuerse etatis diuersi generis Christo acquisiuit.
    XII. De fortitudine.
    XIII. De temperantia, et renouatione suorum locorum.
    XIu. De transitu eius quomodo terram eius beatus spiritus deseruit, celosque petiuit.
    Xu. Commendatio anime.
    XuI. Qualiter sanctus uir apparuerit cuidam monacho.
    XuII. De simili uisione.





CAPITULA LIBRI SECUNDI.

    CAP. I. Quomodo quondam puer liberatus sit diuinitus a grauissima infirmitate.
    II. De ceco illuminato.
    III. De aqua in uinum conuersa.
    Iu. De furto apud Papiam inuento.
    u. Item de alio simili furto.
    uI. De transmeatione profundissime Ticinensis aque, et accensione lucerne.
     uII. De simili miraculo.
    uIII. De paucis pisciculis plurimis refectis.
    IX. De exuberatione uini in paruo uasculo in monte Auentino.
     X. De quodam homine a febribus liberato.
    XI. De utribus in usus pauperum euacuatis, et iterum diuinitus impletis.
    XII. De uase uitreo confracto et solidato.
    XIII. De quadam uisione cuiusdam eremite.
    XIu. De reuelatione domni Benedicti pape.
    Xu. De quodam puero ab infirmitate gutturis sanato.
    XuI. De libris et aliis supellectilibus aqua infectis et minime lesis.
    XuII. De quodam puerulo monacho a grauissima infirmitate liberato.
    XuIII. De libro et uasis repertis.
    XIX. De quodam potente a dolore oculi liberato.
    XX. De clerico a morbo brachii curato.
    XXI. De quodam mente capto siue demoniaco sanato.
    XXII. De quodam muto sanato.
    XXIII. De quodam paruulo uasculo a uino exinanito, et uirtute sancti postmodum pleno reperto.





CAPITULA LIBRI TERTII.


    CAP. I. De quadam puella insana, surda et muta sanata.
    II. De homine surdo et muto liberato.
    III. Item de alio muto.
    Iu. De quodam paralytico simul et muto curato.
    u. De presbytero muto.
    uI. De ceco illuminato.
    uII. Item de ceca sanata.
    uIII. Item de alio ceco illuminato.
    IX. De quodam insano ad mentem reuocato.
    X. De quodam paralytico.
    XI. De hydropico liberato.
    XII. Item de alio hydropico.
    XIII. De quadam contracta sanata.
    XIu. Item de alia simili modo sanata.
    Xu. De quadam paupercula simili modo curata.
    XuI. De quodam captiuo a uinculis liberato.
    XuII. De quodam mente capto sancto.





INCIPIT PROLOGUS IOTSALDI MONACHI AD STEPHANUM PONTIFICEM DE uITA ET uIRTUTIBUS SANCTI ODILONIS ABBATIS.


 Reuerendo Patri STEPHANO, secundum sui nominis interpretationem pontificali gloria coronato, ultimus seruus seruorum Dei, nomine tantum monachus, IOTSALDUS, quidquid in utraque uita iucundius.

Antiquorum philosophorum studia scriptis et monumentis extulerunt priorum suorum laudes et memorias, talibus indiciis sperantes se facere immortales, quos nouerant fuisse mortales. Deinde gradu secundo regula ecclesiastica, tanto dicendorum materia sublimior, quanto spei certioris directior, sanctorum uirorum preclara describit opera, ut succedentes et futuri habeant semper quorum sequantur exempla, totumque ad illum referatur, a quo uirtus et prudentia datur, a quo etiam deriuatur  fortitudo et sapientia. Ad horum formam ego, quantilluscunque  homuncio, nutritus magni Odilonis magisterio, informatusque beneficio, quemadmodum Hieronymus de Blesilla et Nepotiano, epitaphium  quoddam uolui de morte uirtutibusque eius inscribere, et ueluti flores ad sepulcrum eius spargere, que intreuntibus prestent aliquid suauitatis et gratie, redoleantque secundum sui speciem quantulocunque odore. In hoc uero deuotionem animi mei offero, et altiora describere uolentibus materiam presto, non occasionem agendi id melius subripio. Quod opus tibi, sancte presul, ideo mittere disposui, quia te nepotem ipsius, et per illum ad sacerdotii gloriam accersitum noui; confidens tuo complacere iudicio, quidquid in laudibus eius descripserit cultus uel incultus sermo.



ITEM PRAEFATIO uEL DEPLORATIO EX TRANSITU EIUSDEM PATRIS.


 Quis dabit capiti meo aquam et oculis meis fontem lacrymarum, et plorabo desolationem, non unius hominis, neque duorum uel trium, sed multorum populorum promiscui sexus, diuerse conditionis, diuerse etatis, diuersi ordinis! Plorabo, inquam, uastitatem nobilissime congregationis, ample familie, destitute dormitione sui patris Odilonis: de cuius uisceribus, de cuius magisterio et uirtutibus, quasi quibusdam uinculis et funibus religata dependebat, et, ut ita dicam, indissolubilibus amoris nexibus complexa sustentabatur. Quid agis, grauissimarum lacrymarum excitator, et tante calamitatis delator [Mss. 2, desolator]? Erumpe et clama in auribus promiscue multitudinis, dicens: Quomodo  decessit miserorum adiutor? Quomodo siluit merentium opportunus consolator? uel quo abiit plurimorum monachorum desiderabilis auriga innumerabiliumque populorum discretus moderator et rector? O quam incertus humane conditionis status! o quam mutabilis rerum mortalium cursus! Dum putauimus eum esse nobis in communi uita socium, tenemus defunctum, et quem sperabamus presentem, dolemus absentem. Si tamen dolendus est, qui dolorem euasit; si lugendus est, qui de luctu ad gaudium, de tenebris ad lucem, de pena ad requiem, et de morte transiuit ad uitam. Quid agimus, anima? Quo nos conuertemus? Si intemperantius exaggerare dolorem ceperimus, timeo ne acies mentis reuerberetur, et id quod de uirtutibus eius uolumus  inscribere, immoderato dolore perturbati, minime prosequamur. Sed primo de carnis eius nobilitate, que in titulis sanctorum uirorum pro additamento laudis ponitur, dicamus, et postmodum, sensim per  uestigia uirtutum eius incedentes, quasi quibusdam gradibus ad iteratos lugubres luctus funeris ueniamus. Precepta rhetorum sunt, ut maiores eius qui laudandus est memorentur, et eorum altius gesta repetantur; sicque ad ipsum per gradus sermo perueniat, quo uidelicet auitis paternisque uirtutibus illustrior fiat, et aut non degenerasse a bonis, aut mediocres ipse ornasse uideatur. Nos carnis bona que semper et ipse contempsit, in anime laudibus non requiramus; tamen quia non de mediocris nobilitatis sanguine descendit, quod possumus in laudibus eius assumamus. Exstitit pater eius inter proceres Aruernorum nobilissimus, uir in armis strenuus, possessionibus et diuitiis locupletissimus, in  consilio prouidus, et in omni morum honestate suo tempore nulli secundus, qui etiam priuilegio auctoritatis et gratie, Maior Beraldus uocabatur ab omnibus. Fidei uirtute ita precipuus, ut quod alii difficile sacramentis, hoc iste inuiolatum custodiret simplicibus uerbis. Longe se habebat actus aliter eius et habitus, quam modo uideri possit in quouis principe quilibet actionis modus. Fuit illi uxor, Girberga nomine, non degener natalibus et moribus. Que quante continentie, quante castitatis, et cuius uoluntatis fuerit sub marito, post mortem eius omnibus fuit in aperto. Nam relicta patria, relictis propinquis et filiis, et magnis fundi possessionibus atque diuitiis, tanquam alia Paula secuta est Christum, et apud monasterium  sancti Ioannis Augustiduno  positum, sanctimonialium suscepit locum, et religionis habitum. Quam laudabile ibi durauerit propositum, quamque dulcis et utilis omnibus ibi  deinceps eius uita fuerit, et quam glorioso exitu uitam finierit, paucis que supererant cum gemitu narrare audiui. Fuerunt denique istis alii filii potentes et nobiles, et in suo ordine quantum ad mundanam gloriam nulli inferiores. Quedam etiam non pretereunda filia, nomine Blismodis, abbatissa, que  in sancta uirginitate, nocte et die Deo seruiens, prope centenarium expleuit annorum numerum. His ita breuiter descriptis, ad illum quem celebriter commendat nobilitas mentis et celsitudo generis stylum uertamus.



IN NOMINE DEI SUMMI INCIPIT uITA EIUSDEM PATRIS.



CAP. I.---Qualiter Deo militare ceperit in sua ipsius pueritia.


 Igitur Odilo uir beatissimus, nobilitatis stemmate procreatus, inter ipsa primordia tanquam alter Isaac Christo consecratus, et Briuate  apud sanctum Iulianum gloriosum martyrem clericali sorte est donatus. Delectabatur in ipsa pueritia, humilitate, castitate, innocentia et puritate, et prout etas admittebat, misericordie operibus insistebat. Superabat cetaneos sapientia et moribus, ita ut iam non puer, sed senex maturitate, non tempore, ab omnibus putaretur. Decursis itaque puerilibus annis, ubi robur iuuentutis succedere cepit, tacitus secum deliberat, ut Aegyptias ollas desereret, et per media mundi discrimina, terras repromissionis intraret. Iesu bone, quam suauis tua uocatio, quamque dulcis tui spiritus inspiratio! qui mox ut  mentem pulsauerit, estus fornacis Babylonie in amorem transformas celestis patrie. Ecce enim cor nostri iuuenis, dum subito pulsas, mutas, et in ueros amplexus Salomonis mirabiliter accendis.



CAP. II.---Quomodo Maioli sancti se coniunxerit societati.

Certe dum talia meditatur in animo, magnus ille Maiolus, per totum pene mundum famosus, Aruernorum fines ingreditur. Et diuina dispositione is de quo loquimur, ante eum adducitur. Qui considerans in eo prestantem elegantiam corporis et nobilitatem generis, magnum quiddam et diuinum oculis interioribus in eo preuidens, totus in eius amorem illabitur, et uicissim inter eos ignis diuine caritatis magis magisque accenditur. Fit inter eos familiare  colloquium, iunior seniori suum prodit desiderium; senex ut premeditata perficiat, modis quibus potuit iunioris instruit animum.



CAP. III.---Qualiter deseruit huius seculi pompam.

His ita inter se dispositis, senex ad propria reuertitur, sollicitudo iuuenis ad ea perficienda que ceperat, preparatur. Non multis itaque interiectis spatiis, nouus miles tanquam Benedictus Romuleas, deserit et iste Briuatenses seu Anicienses  arces. Despicit patrias opes, propinquos et fratres, et quasi antiquus Abraham de Ur Chaldeorum egrediens, Cluniacum quasi quemdam terre repromissionis requirit introitum, et ueteri iterum deposita sarcina, monachicum suscipit indumentum. Iesu bone! quam iucundum erat tunc uidere ouem mundano  uellere detonsam, de lauacro baptismatis iterum ascendentem, cum gemellis fetibus dilectionis utriusque procedentem, nichil sterile secum portantem  nichilque uanum meditantem! Iam sumpto habitu uideres nostram ouem inter alias primam opere, extremam ordine, eterne uiriditatis pascua requirere, lucernarum ministeria concinnare, infantum custodiendorum excubias obseruare, pauimenta uerrere et queque uilia officia humiliter peragere. Sed non diu latuit margarita, non diu potuit occultari in priuato loco fortis athleta.



CAP. Iu.---Qualiter sanctus Maiolus illum elegerit successorem sibi.

Euolutis post hec fere quatuor annis, sanctus Maiolus post multos pro Christo desudatos labores de tenebris Aegypti egreditur, transitoque maris periculo Ierusalem ingreditur, atque in eterna pace a  Christo collocatur. Instante uero mortis articulo domnum Odilonem sibi successorem eligit atque proprias oues Domino et sibi reliquit. Qui reluctans, et ultra quam credi possit inuitus, communi omnium uoto, communi omnium sententia ad iniunctum officium ordinatur, et tanquam alter Moyses Dei populo preficitur. Quid agis Deo, dilecta anima? Quid reluctaris? Quid adhuc uis stare post parietem, et respicere per cancellos et fenestras? Egredere iam ad diffusam lucem, egredere. Loquitur tibi sponsus tanquam ad sponsam, in Canticis canticorum: Surge, propera, amica mea, formosa mea, et ueni , uidelicet aperte dicens: Surge de stratu quietis, in quo tuimet solius curam agere queris, propera et ueni, ad impendendam etiam proximis curam salutis,  per studium sedule predicationis. Ostende mihi faciem tuam, sonet uox tua in auribus meis. uox enim tua dulcis, et facies tua decora. Suscepto itaque regiminis officio, magis ac magis sanctorum conformabatur exemplo, et in omnibus celesti adornabatur magisterio. Prelucebat in eo quoddam insigne documentum, quod subiectis imitandum esset et timendum; et qualis esset interius, relucens in eo gratia declarabat exterius. Habitus enim mentis, ut ante nos dictum est, in corporis statu cernitur. Et quia ita est, nunc de ipsius corporis positione, pauca dicamus.



CAP. u.---De habitu corporis eius, et quod nichil in eo fucatum uel affectatum fuit.

Erat mediocris in eo statura. uultus ipse plenus  auctoritatis et gratie; mansuetis hilaris et blandus, superbis uero et offensis, ut uix sufferri posset, terribilis. Macie ualidus, pallore ornatus, canitie decoratus. Oculi illius ueluti quodam splendore fulgentes, intuentibus et terrori erant et admirationi, lacrymis assidui, quia sepius aderat uirtus compunctionis. Renitebat etiam in ipsius motu, gestu, incessu, species auctoritatis, pondus grauitatis tranquillitatisque uestigium. Occursus illius quasi quidam gratissime iucunditatis radius, et insolite delectationis euentus. uox illi uirilis, et ita plena decoris, ut mentes audientium non mediocriter demulceret dulcedine modulationis. Sermo illius plenus suauitatis et gratie, prout ratio causarum se habebat, medie temperatus; nec modum progrediens loquendi, nec  minus pro tempore improuidus disserendi. Nihil in eo fucatum, nichil affectatum; sed natura mirabiliter reddebat eum corporis positione et ordine uite quadratum. Et quamuis, secundum beatum Ambrosium, in pulchritudine corporis locum uirtutis non ponamus, gratiam tamen non excludimus. His uero omissis, ad compositionem morum eius, quibus per diuinam gratiam adornatus exstitit, redeamus.



CAP. uI.---Quod in eo quatuor uirtutes principales refulserint.

In quantum humana estimatio se habet, quatuor in sancto uiro principales non mediocriter relucebant uirtutes, prudentia, iustitia, fortitudo et temperantia. Prudentiam philosophi definiunt in ueri inuestigatione consistere, et scientie plenioris cupiditate.  Quo genere uirtutis ita enituit, ut non diebus neque noctibus a ueri inuestigatione cessaret. Semper ei liber diuine contemplationis in manibus, semper ei sermo de Scripturis assiduus, et ad edificationem cunctorum labor continuus. Ut Hieronymus Eustochium instruit, faciem dormientis interdum pagina sancta suscipiebat, euigilantem iterata lectio recreabat. Nihil ei in hac uita dulcius, nichil amabilius fuit. Lectioni oratio iugis succedebat. Qui gemitus, que suspiria, uel affluentia lacrymarum, et precipue in illo sancto sacrificio Agni immaculati erat, Spiritus sanctus auctor ipsius muneris et gratie nouit. Rem miram dicturus sum, et certe ueram. Cum sepius illum psallentem in stratu  somnus exciperet, tamen psalmus ab ore dormientis non recedebat, ut si nescires, uigilare eum putares. Euigilans uero ita psalmum cum festinatione arripiebat, quasi non intermisisset. Loquebatur credo tunc cum sponsa in Canticis canticorum: Ego dormio et cor meum uigilat . In Scripturis quam fuerit eruditus, et in sermone facundus, quamque etiam in recta fide catholicus, testantur sermones eius, et multiplices epistole, quas, tanquam fauos dulcedinis pinguissime, uideas redolere odore prudentis eloquentie, decoreque suauitatis et gratie.



CAP. uII.---De iustitia, uel quod a pontificibus, regibus, ducibus, uel imperatoribus maximo fuit amore dilectus.


Iustitia est, ut uolunt philosophi, que suum cuique tribuit, alienum non uindicat, utilitatem propriam negligit, ut communem equitatem custodiat. Hec omnia in illo non mediocriter, sed profuse noueris reluxisse. Omnibus enim etatibus, personis, et conditionibus, prout iustitie fuit, debitum honorem exhibuit; et omnibus ita se gratum prebuit, ut non aliter quam angelus, si ita dicendum est, imo quia ita dicendum est, cunctis charus exstiterit. Principibus et potestatibus Christianis secundum apostolicam sententiam in nullo restitit, sed ita amicabilem et officiosum se reddidit, ut  tanquam alter Ioseph ab omnibus amaretur et celebriter ueneraretur. Concurrat in hunc amorem Rotbertus rex Francorum; accedat Adeleida mater Ottonum; ueniat Henricus imperator Romanorum; intersint Conradus et Henricus, uidelicet pater et filius, Cesares et ipsi nobiles inuicti: quorum omnium amicitiis, officiis et imperialibus muneribus ita magnificatus est, ut sibi et illis cor unum et anima fuerit. Quid etiam Stephanus rex Hungrorum, siue Sancius rex Hesperidum populorum, qui quamuis eum presentialiter non uiderint, tamen ad famam sanctitatis eius intercurrentibus legatis et reciprocis litteris, astrinxerunt illum sibi beneficiis et copiosis muneribus, commendantes se humiliter orationibus illius et suffragiis. Fuit etiam in  remotis partibus occidentalium alter Sancius, Pampulanorum episcopus, qui ita sibi in amicitiis adhesit et copiosis muneribus deseruiuit, ut ad eum etiam de tam longinquis regionibus ueniret, et monachum se ab eo fieri decerneret. Quem intantum dulcis memorie Odilo dilexit, ut etiam moriens de eo mentionem faceret, et post mortem suam ad eum uisitandum, cum exuuiis uestimentorum suorum duos fratres mitteret, qui illi finem uite sue nuntiarent, et antiquam amicitiam sibi mortuo conciliarent  , et rursum eamdem uiuentibus renouarent. Non pretereundi sunt etiam illi Domini sacerdotes et apostolici uiri, Siluester, Benedictus, Ioannes, et in ultimis pie memorie Clemens, quorum gratiam ita promeruit, ut tanquam ex fratribus unus  exstiterit. Que enim persona undecunque locorum non cuperet habere Odilonem tanquam alterum Salomonem amicum et patrem, et pro se apud Deum intercessorem? Gaudebat Italia cum Odilonis aderat presentia, et precipue familiaris sibi Papia, cuius prece et industria, temporibus Henrici et Conradi imperatorum liberata est ab excidio gladii et periculo incendii. Letabatur etiam urbs Roma, mundi domina, tanti uiri conturbernio, frequentata sepius sanctorum apostolorum amore et desiderio. Officiales etiam et clerici, siue monachi, ita sibi applaudebant uenienti, ut tanquam de suis carissimum fratrem haberent amore uehementi. Hec ideo in  partes iustitie posuimus, ut aperte monstraremus illum proprium cuique tribuisse, et idcirco omnium gratiam et amorem promeruisse, et ut etiam omnibus declararetur, quia necesse erat ut quem Deus perfuderat gratia, ab omnibus amaretur. Bene itaque de eo omnes in commune senserunt, quia ubique cunctis et amori et honori fuit. Iam uero de inferioribus seniores honorabat ut patres, iuniores ut fratres, anus ut matres, uirgines ut sorores; omnes tamen estimans sibi superiores, cunctis in commune prebebat familiare consortium et salutare colloquium. Nulli onerosus, nulli importunus, nullius honoris cupidus, alienum non uindicabat, imo magis quod suum erat hilariter alteri concedebat. Utilitatem propriam negligebat, ut communem  equitatem custodiret. Beneuolentiam et liberalitatem, que etiam et ipse partes sunt beneficentie, siue iustitie  , ita retinebat, ut in eis nostris temporibus in suo ordine singulariter solus reluceret. Omnibus enim in commune uolebat benefacere; sed quibus poterat liberaliter liberalis existebat. Plus gaudebat datis quam acceptis, sciens illud felicitatis, istud indigentie esse, et secundum Dominice ueritatis sententiam, beatius esse dare quam accipere.



CAP. uIII.---Quod in pauperes munificus fuit.

In pauperes ita munificus erat, ut aliquando non dispensatorem sed profusum largitorem uideres. Etenim magis delectabatur in faciendis eleemosynis, quam aliquis gratulari possit in acquirendis pecuniis.  Et quid dicam? Cecorum baculus, esurientium cibus, spes miserorum, solamen lugentium fuit. Et quid dicam? Misericordie uisceribus ultra quam dici possit affluebat, et, quantum in se erat, nullum a beneficio misericordie excludebat. Et sicut in epitaphio Sabiniani pape legitur:

Hic hominum uitia blando sermone remouit:
Nec culpis iudex, sed medicina fuit.
Erat certe in hac uirtute intantum diffusus, ut ab imprudentibus in officio huiusce uirtutis diiudicaretur nimius. Sed ille ad hoc obiectum eleganter alludere solitus erat. »Ego, inquit, magis uolo de misericordia misericorditer iudicari, quam de crudelitate crudeliter damnari.« Ut enim ait Ambrosius: Bonus [Mss., bonum] est misericors homo,  qui dum aliis subuenit sibi consulit, et in alieno remedio uulnera sua curat. Agnoscit enim se esse hominem, qui nouit ignoscere: et uias Christi sequitur, qui, carne suscepta, maluit in hunc mundum Redemptor uenire quam iudex. Unde et iste uir sanctus, ut prediximus, malebat esse culparum medicina quam iudex. At hoc aliquoties quod offerebatur, libentissime accipiebat, ut haberet quod pauperibus distribueret. Implebatur semper in eo quod dicitur in Euangelio: Omni habenti dabitur, et abundabit . uidimus enim multoties  marsupium illius ita exinanitum, ut quod daret fratribus non haberet, cum subito ex insperato ueniebat sibi sufficiens benedictio, unde sedaretur pertentium uociferatio. Et ne generaliter hec prosequendo, eius aliqua misericordie opera specialiter ignorare uideamur, quedam hic sunt inserenda, satis memoratu digna, que fidem prebeant etiam his que nominatim non sunt ponenda.



CAP. IX.---Qualiter binis pueris iam defunctis indumenta prestitit, uel sepulture eos tradidit.

Quodam tempore cum ad sanctum Dionysium Parisius pergeret, et per publicum iter incederet, offendit duos pueros famis et frigoris supplicio occubuisse, et sub oculis omnium, dictu miserabile!  nudos et insepultos in media uia iacere. Erat enim eo tempore fames ualida, que sui magnitudine pene totas Galliarum siue Aquitanie oppresserat prouincias. Compunctus itaque uir sanctus tali horrore, equo desiliuit, substitit, pollinctores mercede quesiuit. Lanea ueste, quam uulgo staminiam uocant, a dorso abstracta, illorum nuditatem propriis manibus cooperuit, sepeliuit, debitum mortuis obsequium persoluit, sicque ceptum iter tenuit. Si Martinus per totum orbem celebratur in dimidia tunica pauperi diuisa, cur non et iste secundum sui speciem celebris habeatur in tunica integra, non uni uiuo, sed duobus mortuis data? Multa proferri possint similia, nisi succumberent nostre paruitatis ingenia. Sed tamen ne silentio premantur omnia,  tunc tali temporis, et deinceps per multos annos incumbente miseria, in usus pauperum confregit plurima uasa ecclesiastica et ornamenta insignia, inter que etiam imperialem Henrici imperatoris coronam, indignum iudicans talia denegare pauperibus Christi, pro quibus effusus est sanguis Christi. In thesauris Ecclesie pauperibus datis diuinis et humanis oraculis Laurentius predicatur mirabilis; cui licet istum equiparare non audeamus, tamen cunctis quos uidimus moderni temporis hominibus  in suo ordine in hac uirtute preferimus. Consuluit quibus potuit, et quibus per se non ualuit, alios ut misererentur rogauit. Cum enim non sufficeret tam acerbe famis  predictis temporibus omnium miseriis subuenire, uidimus eum uicos et ecclesias quas poterat circuire, ad eleemosynas faciendas principes  , diuites, mediocres suadere, dulcibus sermonibus ad misericordiam prouocare, eisque inde plenissimam peccatorum remissionem libera uoce de celis repromittere. Ita uir sanctus quos non sufficiebat alere sumptibus, iuuabat apud illos quos poterat sermonibus misericordiam suadentibus. Certe tali consultu multa millia pauperum cognouimus famis et mortis euasisse periculum. Nullius miseriam  preteriuit, nullius necessitatem despexit, nullius infirmitatem exhorruit.



CAP. X.---De clerico contagio lepre maculato.

Denique quidam sancte Dei Genitricis Aniciensis ecclesie clericus, secundum carnem nobilissimus, lepre contagio maculatus, priuatum sibi ueluti tante corruptioni necessarium iuxta Ligerim  fluuium quemdam elegerat locum monasteriolo quod dicitur uolta contiguum. Quo adueniens Dei famulus et hoc agnoscens, infirmo compatitur, solatiari illi in quibus necesse erat, fratribus imperat. Requirit uero ipse miserabilis sancti uiri priuatum colloquium, et ut ad se accedat humiliter rogat per internuntium. Quod sanctus facere non recusauit, recolens Dominice humilitatis exemplum,  qui etiam non rogatus uenire uoluit ad centurionis seruum. Dum uero ad eum peruenitur, illius non exhorrescens miseriam, nobis qui uidebamus ualde mirantibus, in oscula ruit, amplexatur, et diu cum illo familiare colloquium participatur. O uirum per omnia laude dignum! qui magis in homine nature diligebat prerogatiuam, quam alicuius morbi expauescebat accidentem miseriam.



CAP. XI.---Quam hospes fuit, et quamplures diuerse etatis, diuersi generis Christo acquisiuit.

In suscipiendis hospitibus festiuus erat et iocundus. Nihil unquam sibi deesse liberalis confidebat animus, sed in abundantia benedictionis Christi omnibus largiter erat profusus. Munditiam integritatis  ita inuiolabilem custodiuit, ut Spiritus sancti mereretur fieri domicilium et castissime puritatis receptaculum. Humilitatis etiam tanta in eo fuit perfectio, ut ne ad modicum quidem notaretur in illo superbie uestigium. Innocentia in illo non mediocriter reluxit. Ex suo affectu pensabat omnes; et sicut ille erat alienus a felle malitie, ita etiam estimabat alios nullius doli peste corrumpi posse. Honestatis decore ita pollebat, ut in omni sua actione huius uirtutis pulchritudine, tanquam cuiusdam fulgoris resplenderet lumine. Nihil enim inhonestum, nichil indecorum illa sancta anima uidere uel audire uolebat. ueritatem corde retinebat, et ore proferebat; mendacium uero tanquam pestiferum morbum modis omnibus cauebat. Humane etiam  laudis fauores non requirebat, neque gloriam suam in ore hominum ponebat. Si quando uero a confratribus uel episcopis more ecclesiastico officiosis obsequiis suscipiebatur uel honorabatur, testor Iesum aduocatum anime eius, quia talia paruipendebat, et ueluti quoddam nullius momenti pretium  computabat. Tamen quia hoc sine scandalo plurimorum declinare non poterat, exterius quidem fraternum obsequium suscipiebat, sed interius a proposito humilis rigoris non discedebat. Conuentus fratrum fortiter tenuit, donec ad ipsa mortis extrema peruenit. O quam iocundus inter alios procedebat, quam festiuus in illo sancto choro medius stabat, a dextris et a sinistris prospiciens coronam nouelle plantationis, memor illius uersiculi Dauidici carminis: Filii tui sicut nouelle oliuarum, in circuitu mense tue . Et quanto magis augebatur numerus fratrum, tanto magis quibusdam signis et certis indiciis declarabat sui animi gaudium. Et quia multoties uidebat quibusdam id oneri esse, solitus erat dicere: »Nolite, fratres, in augmentatione  gregis contristari. Cuius enim nutu et uocatione congregantur, eius prouidentia et miseratione gubernabuntur.« Multorum enim monachorum pater exstitit, quos de diuersis conditionibus, diuersis etatibus et temporibus Domino acquisiuit. Alios namque in pueritia, alios in iuuentute, alios in senectute accepit; et quamuis diuersis ad eum uenerint temporibus, tamen sub una moderatione discretionisque uirtute, materna caritate, paterna sollicitudine fouit, nutriuit et ex multis partibus disparibusque moribus in unum corpus collegit. Quocunque exibat, quocunque procedebat, tanta sequebatur eum frequentia fratrum, ut iam non ducem et principem, sed reuera putares eum esse archangelum monachorum. Hoc enim nomine censebat eum appellandum  in suis sermonibus et epistolis Fulbertus ille sibi precordialis amicus, Carnotensis episcopus, in sanctitate laudabilis, in sapientia mirabilis, in cuius morte studium philosophie in Francia periit, et gloria sacerdotum pene cecidit.



CAP. XII.---De fortitudine.

Iam de fortitudine animi eius, uel corporis pauca dicturi, etiam uirtutis illius definitionem, iuxta ueterum estimationem adhibere debemus. Fortitudo est animum supra periculi metum agere, nichilque nisi turpia timere, tolerare fortiter aduersa, uel prospera. Hac itaque fretus uirtute, quam fortis fuerit in repellendis inimicorum insidiis, quam patiens in tolerandis, dictu uidetur difficile. Cerneres  in illo hoc priuilegium patientie; quia his qui leserant, tanquam alter Dauid, maiorem rependebat beneficii gratiam, et his qui oderant potiorem conseruabat beneuolentiam. Non ualebant hunc aduersa deiicere, nec prospera eleuare. O quantas infestationes, et quam grauissimas insectationes a  domesticis et extraneis ipsa sancta anima sustinuit; et preter has, quam duras corporis penas in ieiuniis, in uigiliis, in orationibus ipse sibi adsciuit, et, quod iam libere dicendum est post nauigantis felicitatem, quibusdam uinculis et nexibus ferreis, solo Deo teste, membra sua ita damnauerat, ut uix humana caro hoc tolerare potuerit. Cilicium ei semper asperrimum interius adherebat, desuper uero mediocri et communi ueste indutus apparebat. Multiplices etiam et diuersos labores sustinuit pro pace Ecclesiarum, pro statu suorum locorum, pro utilitate proximorum et propriis periculis quesiuit tranquillitatem uniuersorum. Scis et tu misericors et miserator hominum, Iesu Christe, ad comprobandam eius patientiam quam grauissimos dolores et acerbos  cruciatus dederis sibi in occulto: et tamen in his inuictum tenuit animum, tanquam bona terra fructum reddens in patientia, dicens se maiora mereri quam patiebatur supplicia. Animarum redemptor, Domine, qui ad hoc percutis ut sanes, ad hoc mortificas ut uiuifices, secundum multitudinem illius preteritorum dolorum, succedant sibi consolationes tuarum sanitatum et letitia celestium gaudiorum.



CAP. XIII.---De temperantia et renouatione suorum locorum.

Temperantia, que ultima in catalogo propositarum uirtutum est, in sui definitione modum et ordinem seruat eorum que dicenda sunt, uel agenda. In quo uirtutis officio tantum ualuit, ut in omnibus actionibus et  imperiis modum teneret, ordinem seruaret, et discretus mirabiliter existeret. Ieiunia in aurige modum, secundum beatum Hieronymum, pro lassitudine et uiribus corporis moderabatur; et sic apposita queque libabat, ut et superstitionem fugeret, et continentiam reseruaret. Cultus ipse nec munditiis, nec sordibus notabilis erat. Grauitatem morum hilaritate frontis temperabat. In corrigendis uitiis pro modo et tempore seuerus, in remittendis gratiosus, et in utroque equa lance libratus. He uero quas proposuimus in eo relucebant uirtutes, et in has concurrebant cetere omnes. Tota enim cerneres in illo exempla uirtutum. Ita in singulis eminebat, quasi ceteras non haberet; ita omnes retinebat, ut nulla deesset; ita etiam affabilem  se et beneuolum subiectis exhibebat, ut magis uellet diligi quam timeri, magis prodesse quam preesse. Quis unquam de hoc uiro quod displiceret audiuit? quis audiuit ut crederet? quis credidit ut non magis se ipsum malignitatis et infamie denotaret? Ipse enim sibi auctoritatem dabat, qui in omnibus suis actibus uel actionibus  euformis et compositus coram Deo et hominibus apparebat. Et preter hec interiora, fuerunt in eo extrinsecus gloriosa studia in edificiis sanctorum locorum construendis, renouandis, et ornamentis undecunque acquirendis. Demonstrat hoc Cluniacus suus principalis locus, in cunctis edificiis interius et exterius, preter parietes ecclesie, ab ipso studiose renouatus, et ornamentis multipliciter adornatus: ubi etiam in nouissimis suis claustrum construxit, colomnis marmoreis ex ultimis partibus illius prouincie, ac per rapidissimos Durentie Rhodanique cursus, non sine magno labore aduectis mirabiliter decoratum: de quo solitus erat gloriari, ut iucundi erat habitus, inuenisse se ligneum et relinquere marmoreum, ad exemplum Octauiani  Cesaris, quem describunt historie Romam inuenisse lateritiam  et reliquisse marmoream. Incepit etiam ciborium super altare sancti Petri, cuius columnas uestiuit ex argento cum nigello  , pulchro opere decoratas. Iam uero de omnibus monasteriis suis quid Paterniacus  ob Dei Genitricis amorem, sibi delectabilis locus? Romanum monasterium a fundo constructum, locus sancti uictoris Geneuensis, preter suam antiquam et nobilem ecclesiam ex toto etiam suo tempore constructus, Carus locus, Amberta ualde celebris ecclesia, Riuis ex toto, Celsinanias, Siluiniacus, translata Firmitas, monasterium sancti Saturnini, apud Papiam sancti Maioli nobilissimus locus, et preter hec diuersarum ecclesiarum multiplex numerus, hec omnia illius industria  suo tempore in edificiis, in possessionibus et ornamentis amplissime dilatata creuerunt. Construxit etiam in ultimis uite sue in prediolo genitorum suorum quoddam monasterium, uolta  a reuolutione aque circumcurrentis nuncupatum, studioso opere decoratum, quod de redditibus suorum amicorum antiquorum et parentum, prout potuit, ad seruiendum Deo hereditauit, et competentibus libris uel ornamentis decenter adornauit. Si inimici subsanauerint, uel amici reprehenderint me hec superflue posuisse, nouerint profecto, nouerint hec omnia ad uirtutes animi eius spectare, et pro talibus patrocinia sanctorum feliciter promeruisse atque coronam beate retributionis iam a Domino percepisse. Quid iam, agimus anima? cur tam prolixas  circumlocutionis moras innectimus? sic differre uolumus mortem, et uitam facere longiorem, quasi timeamus uenire ad ultimum. Manet adhuc illa sententia primo homini data: Terra es, et in terram ibis . Quotquot post hanc uenerunt, omnes preterierunt, et mortis legem persoluerunt. Mortui sunt patriarche, prophete et apostoli, reges,  imperatores, principes, maiores et minores; quotquot habuerunt initium nascendi, habent conditionem moriendi; excepti sunt Elias et Enoch, et ipsi in suo ordine, temporibus Antichristi morituri. Moritur Filius Dei; aliter nos, aliter ille; ille potestate, nos conditione; ille uoluntate, nos necessitate, quamuis et ipse necessitate, quia pro nostra liberatione. Nisi enim ille moreretur, nos non resurgeremus; moritur ille, ut nos post mortem uitam speraremus eternam.



CAP. XIu.---De transitu eius. Quomodo terram eius beatus spiritus deseruit celosque petiuit.

In extremis itaque uite sue felicis memorie Odilo per quinquennium nouis iterum et grauissimis cruciatibus cepit uehementer affligi. Qui cum iam mortem  uicinam sentiret, sanctorum apostolorum limina adiit, eo uoto, ea spe, ut ibi sub tantorum apostolorum protectione debitum mortis exsolueret, sicut semper in uotis habuerat. Sed quia non est in hominis potestate uia eius, aliter se res habuit quam sperauit. Mansit itaque ibi per quatuor menses, grauissima corporis detentus infirmitate. Aderat sibi dulcis memorie Clementis pape, de quo supra memorauimus, desiderabilis collocutio, et apostolice reuerentie benedictio: frequens etiam monachorum et clericorum grata uisitatio, inter quos sepius reuisebat domnus Laurentius archiepiscopus de Malfia  , uir per omnia sanctissimus, in Scripturis utriusque lingue, Grece uidelicet et Latine, facundissimus, istiusque nostri Patris familiarissimus: quorum  uterque animus conglutinabatur indiuidui amore spiritus. Postquam uero contra spem conualuit, fultus sanctorum apostolorum suffragiis, et munitus benedictionibus apostolicis ad propria rediit; Cluniacum uenit, et ibi per totum fere annum semetipsum, in quantum infirmitas concessit, ieiuniis, orationibus et uigiliis uehementer afflixit; fratres ibi manentes et superuenientes piis exhortationibus instruxit, et uelocem sui corporis depositionem imminere predixit. Decreuerat post hec ut monasteria sua et cellas circuiret, fratres uisitaret, paternis admonitionibus instruendo ad meliora prouocaret, et sic demum quocunque secederet, ibi suam sollicitus uocationem exspectaret. Hoc opere incepto,  Siluiniacum uenitur, quo predecessor suus sanctus Maiolus moritur et sepultus requiescit. Ibi itaque non paucis diebus commoratus, cum instaret iam aduentus Dominice Natiuitatis, et ipse tanquam uox precurrens, de die in diem populo tante festiuitatis gaudia in suo sermone publice denuntiaret, subito illi sui diuturni cruciatus, et antiquissimi dolores simul ad uitalia congregantur, et de eius uita, heu, proh dolor, desperatur! Ut est ecclesiastice consuetudinis, fratres cum psalmis ante eum ueniunt, secundum apostolicam sententiam oratio fidei super eum celebratur, mysterium uiuifici corporis et sanguinis  sumitur, pax fratribus prebetur, et ad ultimum illa salutifera crux nostre redemptionis, et imago crucifixi Domini nostri ad orandum presentatur. O Domine Iesu! in illa hora que suspiria, qui gemitus fuerunt! que recordatio et confessio delictorum, que glorificatio tue maiestatis, que inuocatio tui nominis, et que memoria tue passionis et nostre redemptionis! Ita enim suspensis oculis, et lacrymarum imbribus plenis contemplabatur et compatiebatur tui uultus imaginem, quasi iterum te uideret crucifigi et mori. Astabat tibi totus suspensus cum Maria matre, pertransiebatque animam illius acerrime compunctionis gladius. Nescio corporeis an incorporeis oculis respiciebat e latere inimicum insidiatorem humani generis, qui nec ab ipso Domino  conatus sue fraudis abstinuit, contra se stare. uideres illum, et libero clamore audires quibusdam terribilibus contradictionibus eum increpare, et ut a se longe recederet imperialibus uerbis iubere. Et ut uerbis ipsius loquar: »Tibi, inquit, humani generis inimice, interdico per uirtutem Domini mei Iesu Christi et per uexillum sancte crucis, auerte a me machinas tuas, occultas et apertas insidias, quia crux Domini mei uita mihi, mors tibi. Crux Domini mei mecum est, quem semper adoro, semper benedico et nunc in manibus eius spiritum meum commendo. His ita expletis, appropinquabat iam solemnitas Dominice Natiuitatis, in quibus diebus solemne sibi in uita sua fuerat, ut magis gratiosus et officiosus appareret.  uigilia uero adueniente, in capitulo cum fratribus procedit; nuntium celestis oraculi et uenture festiuitatis audit; genua flectit, adorat, orationem terminat. Post hec tam festiue et luculenter, ut nunquam melius ante in uita sua fecerat, sermonem perorat, de sua morte dolentes fratres consolando releuat, de Dei misericordia sperare post mortem suam denuntiat, deinde cum illis gaudiis tante festiuitatis interesse sollicitus procurat. Sed quia iam pene exanimis in maiori ecclesia sancti Petri, quo conuentus fratrum conueniebat, interesse non poterat, in ecclesia Dei genitricis et uirginis Marie, aliquibus fratribus secum detentis, quasi quidam festiuus precentor, psalmos et antiphonas  imponebat, benedictiones dabat, et queque officia tante festiuitati congruentia, oblitus corporee infirmitatis, letus persoluebat. Iucundus enim et festiuus, festiue, non iam per speculum et in enigmate, sed facie ad faciem, Dominum uenientem suscipere uolebat, et ad hoc toto desiderio suspirabat. Erat certe sollicitus ualde, ne minus imparatum se inueniret iam imminens diuine uocationis exitus. uiribus itaque corporis ex toto pene deficientibus, per totam solemnitatem baiulorum manibus per singulas horas dierum ac noctium, et celebrationes missarum ad ecclesiam defertur. uiuificis  semper mysteriis recreatur, et diem sue uocationis circa festiuitatem Dominice Circumcisionis imminere pro certo testatur; memorans illius perfectissimi uiri domni Willelmi abbatis Diuionensis in eadem sancta Circumcisione obitum, qui propterea eadem die coronam accepit diuine remunerationis, quia semper pie compatiebatur tenera uulnera Dominici cruoris, uidelicet secundum Hieronymum, iniuriam Circumcisionis. Simili modo et iste in humanitate Saluatoris, eamdem habebat qualitatem affectionis. Igitur utrique uno eodemque afficiebantur pietatis genere, simili quoque de hoc mundo uocantur solemnitatis tempore, non dispari etiam in celis refulgent claritate. Fuerunt enim inter se, dum uiuerent, amici indissolubiles, in sancta professione  equales, et in omni morum honestate non dispares. Suspensus itaque tali exspectatione, totum illud tempus pene sine cibo et potu transigebat. Et mirum in modum rem priuatam et communem, ac si nichil pateretur, disponebat, et de corporis sui compositione uel sepultura, letus et alacer, quomodo fieret commendabat.

Aduenerat sancti Siluestri pontificis festiuitas, et uigilia exspectate Cicrcumcisionis, cum subito ante lucem magis ac magis urgeri cepit ad extrema mortis. Mysterium corporis et sanguinis Domini cum festinatione requirit, fideliter agnoscit, deuotus sumit; iterum crux adoratur, iterum diabolus repellitur, et ne ad se funestus propinquare audeat, imperialibus uerbis iteratis prohibetur. Succedente uero die,  contra malignorum spirituum illusiones cogitationumque pessimarum incursiones, pro scuto fidei symbolum coram omnibus legitur; Augustinus exponens introducitur, intente auditur, in sermone etiam cum astantibus replicatur. In longum diem lectio prolongatur, atque in ultimo certamine positus animus, in uirtute fidei solidatur, morsque inter hec paulatim claustra carnis irrumpens ingreditur. Fratres ante eum uenientes denuo salutantur, paternis exhortationibus et benedictionibus instruuntur, muniuntur, et ut de uocatione sua solliciti sint admonentur. Consultus de successore: Hoc, inquit, in Dei dispositione et electione fratrum committo. Post hec ad uesperum dies trahitur, uespertina officia  a fratribus persoluuntur, et ipse baiulorum manibus ante sanctum altare Dei genitricis Marie cum lecto defertur. Rem miram! psalmos imponit, cum psallentibus moriens psallit; et sicut ad tale spectaculum doloris, cum a fratribus in tristitia mortis eius positis aliqua psallendo negliguntur, ab illo emendantur, et quod ab illis obliuiscitur ab illo recordatur. His expletis, ut fratres exirent innuit, et ipse aliquandiu in oratione mansit. Postmodum quando uoluit, ad domum reportatur. Quidnam ageret conuentus fratrum sollicitus requirit. Erat enim Sabbatum. Nox iam interueniebat, et ipse de mandato abluendorum pedum, ne hora prolongaretur a fratribus, sollicitus erat. Cum inter ista spiritus eius in mortem resoluitur, subito pene exanimis  redditur, inter manus tenetur; cilicium a fratribus festinanter in terra sternitur, cineres sparguntur, et sanctum corpus superponitur. Tandem resumpto spiritu, ubi esset quemdam fratrum sue senectutis baiulum, nomine Bernardum, requirit. Quo dicente, domine in cinere et cilicio, Deo gratias respondit. Deinde si infantes et conuentus fratrum adessent sollicitus interrogat. Cui cum responsum esset omnes presto adesse: tandem respiciens crucem astantem, uisus oculorum in illam dirigit, et motu labiorum quedam ultime orationis uerba sub silentio profert. Et ita sine ulla concussione corporis, et sine aliqua habitudine incomposite affectionis, clausis oculis in pace quieuit. Corpus eius a fratribus, quibus ipse iusserat et quemadmodum  ordinauerat, lauatur, aromatizatur, componitur, in gestatorio sibi consueto collocatur; ante sanctum altare ad ecclesiam defertur, et per triduum propter fratres undecunque ad sepulturam concurrentes reseruatur. Iam uero ad exsequias funeris eius, non dico solum uilla, sed pene tota prouincia uenit. uideres hinc alios dolere, hinc alios gaudere, et tamen omnes flere. Flebant alii pre gaudio tanto donati patrono; flebant alii pre dolore tanti Patris destituti solatio. Iam uero post triduum, expletis de more exsequiis, cum magno psallentium choro, discipulorum suorum manibus ad sepulcrum in eamdem ecclesiam defertur, et decenter in loculo nouo de petra exciso, ut decebat, sepelitur. Decessit uero uir sanctus nocte Circumcisionis Domini  nostri Iesu Christi, in prima uigilia noctis, que etiam Dominica habebatur, etatis sue anno octogesimo septimo, ordinationis uero quinquagesimo sexto, anno etiam Dominice incarnationis millesimo quadragesimo nono.



CAP. Xu.---Commendatio anime.

Nunc iam, Domine Iesu, illius animam tibi commendamus, quem defunctum tenere non possumus. Gaudemus quia tale munus ex te habuimus; dolemus quod tam cito amisimus. Absentiam eius ferre non possumus, sed in hoc consolamur, quia esse tecum eum speramus. Cur enim, Domine, non tecum sit ibi qui hic nunquam uoluit a te separari? Quis unquam illo magis te dilexit? quis illo magis te  secundum suum uelle et posse glorificauit? Pro te cum dolentibus dolens exstitit, pro te multos labores sustinuit, pro te pauperibus multa ministrauit. Et quid dicam, Domine? Licet sanguinem pro te non fuderit, tamen martyrii fructu non carebit; quia hoc si necesse esset totis uiribus ferret [ms. 1 uellet], et quia hoc esse non potuit, ipsi sui diuturni cruciatus et labores passionibus sanctorum tuorum reddentur equales. Si quid, Domine, uirtutis et gratie in eo refulsit, totum de tuo et suo fuit, de tuo per gratiam, de suo per uoluntariam obedientiam. Tua gratia precessit, illius operis effectus successit. Iam animarum sanctarum susceptor, Fili Dei Iesu Christe, laborum illius sis perpetuus remunerator, et sis nostri in illo et per illum clementissimus  consolator, qui uiuis et regnas in secula seculorum, amen.



CAP. XuI.---Qualiter sanctus uir apparuerit cuidam monacho.

Eadem uero nocte qua uir sanctus discessit, quidam frater, Gregorius nomine, Niniuita  natione, simplicis nature et innocentissime uite, illo, sicut diximus, in ecclesiam deportato, lassitudine et infirmitate grauatus, ad proprium stratum in eamdem domum, in qua sanctus obierat, rediit, et se quieti dedit; qui necdum in somnum plene resolutus, eumdem Patrem sibi astare uidit. At ille presumptibili uoce: Quid agis, inquit, domine? Ipse uero: Bene, frater, et optime, respondit. Nam Dominus meus iehsu Christus per semetipsum dignatus  est uenire ad seruum suum; sed in hora mee discessionis ibi in angulo, ostendebat autem quasi digito locum; uidi trucem et ualde terribilem figuram, que me sui horrore et ingenti deformitate terrere uoluit; sed Domino mihi presente, nocere non potuit. Hec dicens recessit. Frater uero inde surgens, que audierat et uiderat fratribus qui ibi tunc aderant, et nobis postmodum in ueritate narrauit.



CAP. XuII. De simili uisione.

Succedente uero Quadragesima, domnus Laurentius archiepiscopus, de quo supra diximus, Rome moritur. Aderat deuotus in exsequiis eius quidam clericus, Albero nomine, natione Teutonicus, genere nobilissimus, patri Odiloni dum uiueret familiarissimus,  qui cum domno papa Leone, sibi proximo parente, Romam aduenerat ea tempestate. Is itaque, memorato archiepiscopo defuncto et ad ecclesiam deportato, lassitudine cogente, se sopori dedit in quodam eiusdem ecclesie angulo, cum subito adhuc pene uigilanti, Odilo uir beatus apparuit. Cui cum ille tremens et pauidus amicabili  uoce diceret: Domine, quando huc et cur aduenisti? Ad exsequias, inquit, fratris nostri domni Laurentii archiepiscopi ueni: quibus expletis, hinc recedens quin uiderem te preterire nolui. His dictis, uisio disparuit. Ipse uero postmodum hec nobis et pluribus aliis in ueritate narrauit.

Epitaphium iam terminetur, ne mentibus audientium longe orationis fastidium generetur. uerumtamen in calce sermonis compendiose dicatur, Odilonem ex multo tempore terminum uite sibi optasse, sed secundum Apostolum, subditorum cogente necessitate, per Dei gratiam tam diu in carne mansisse. Erat certe presens uita sibi tedium, et mori lucrum. Usque ad effusionem lacrymarum multoties dolebat cetaneos et iuniores suos precessisse, et  se dolorum uidere miseriam superstitem remansisse. uidebatur sibi inter alios esse peregrinus, quia paucorum illi discretus et moderatus consentiebat affectionis habitus. Compungebatur sepius, quia de mundo pene recesserat totius honestatis decus, et ingenite bonitatis uirtus. Heu me! quia incolatus meus prolongatus est, cum Dauid frequenter canebat, et secundum Apostolum dissolui et cum Christo esse multo melius eligebat. Quia ergo iam recessit ut uoluit, luctus funeris eius cum sermone claudatur, et requies eius in Ierusalem omnibus diebus iterum atque iterum imprecetur, et per omnia secula seculorum repetatur. Amen.


Odilo cum Christo tu uiuas semper in alto:
Odilo perpetuam capias tu sancte coronam.
 Odilo uirgineus temet precedat et agnus:
Currere post ualeas, letus uestigia tangas,
Illius unguenti pleno perfusus odore,
Quo recreat mentes [ms. 1, animas] diffuso nomine sanctas,
Quo caput ipsa Dei perfudit odore Maria,
Ex se peccatrix, diuino munere felix.



INCIPIT PROLOGUS IN LIBRO SECUNDO.


 In superiore libro, uel potius denominato epitaphio, de moribus patris Odilonis, et animi uirtutibus, etsi non ad plenum, tamen secundum quod potuimus diximus. Signorum uero inquisitoribus, et meritum cuiusque in miraculi nouitate  metientibus id dicendum est, quia diuine dilectionis prerogatiua ponitur, non in ostensione signorum, sed in perfectione uirtutum. Neque enim miracula uel signa nos Deo commendant, sed uirtutes operum perfectos esse demonstrant. Cum et Iudas simul cum apostolis signa fecerit, et reprobi in die iudicii foris a regno exclusi, dicant: Domine, nonne in nomine tuo prophetauimus, et in tuo nomine multa signa  fecimus?  Et ipse Dominus in Euangelio sanctis apostolis a predicatione redeuntibus dicat: Nolite in hoc gaudere, quia demonia subiecta sunt uobis; sed in hoc gaudete, quia nomina uestra scripta sunt in celis . Cum ergo hec ita sint, uanum est pro magno ducere, quod constat reprobos aliquando cum electis habere. Tamen ne noster Odilo ab hac etiam gratia excludatur, dicenda sunt pauca de multis, que Dominus noster ad laudem et gloriam suam, et ad illius meritum hominibus commendandum, ante mortem, et post mortem dignatus sit demonstrare.



INCIPIT LIBER SECUNDUS.



CAP. I.---Quomodo quondam puer liberatus sit diuinitus a grauissima infirmitate.


In exordio uero uirtutum eius, dicendum est quid illi contigerit cum adhuc puer esset, quod ne cui uideatur incredibile, ab ipsis agnoui quibus ipse solitus erat narrare. Dum adhuc puerulus in domo patris nutriretur, antequam etiam scholis daretur, contigit ut membrorum omnium pene uirtute priuaretur, incedendique uel per se mouendi ei possibilitas negaretur. Accidit uero quadam die familiam patris eius de loco ad locum mutari, et infantem sub custodia nutricis seruulorum ministerio baiulari. Cumque in medio itinere ad quamdam ecclesiam in honore Dei genitricis Marie consecratam diuertissent, deposuerunt puerulum cum sarcinulis  ante ostium eiusdem ecclesie. Erant autem domus adiacentes eidem basilice, in quibus necesse erat illis quedam uictualia querere. Dum uero diutius in his implicarentur, uidens se puer solum relictum, inspiratione diuina attractus, cepit tentare si quo modo ad ostium posset accedere, et ecclesiam Dei Genitricis intrare. Itaque uirtute qua poterat, manibus et pedibus reptando, ostium attigit, ecclesiam intrauit, ad altare usque peruenit, pallam altaris manibus arripuit; deinde summo conamine brachiis in altum protensis surgere conabatur, sed nodis diu male ligatis retinebatur. uicit tandem [al. cod., tamen] diuina uirtus, redintegrans pueri languidos artus, atque mirabili modo Dei Genetricis interuentu surgit, et stat super pedes sanus, et in circuitu  altaris hac illacque discurrit. Clientes uero postmodum ad sarcinas redeuntes, et puerum non inuenientes, mirati ualde ceperunt illum ubique locorum requirere; et non inuento, nimis inter se conturbati, tandem casu ecclesiam intreunt, uagantem et discurrentem per ecclesiam conspiciunt, diuine uirtutis potentiam recognoscunt, puerum letabundi in ulnis accipiunt, quo tendebant perueniunt atque parentibus incolumem et sanum cum magna letitia reddunt. Ostendebat iam Dominus in puero, quam gratus et acceptus sibi deberet esse in futuro, quem necdum pene loquentem, uel aliqua discernentem, misericorditer liberauit a tante contractionis uinculo. Erat autem presagium Dei Genitricis ecclesia, quam  ipse dum ad liberam scientiam et etatem peruenit, omnibus uotis dilexit, coluit atque pro uiribus in omni uita sua glorificauit. Refertur etiam quod iam adultus etate, in ecclesiam simili modo in honore Dei Genitricis consecratam intrauerit, et nullo alio nisi Deo teste, semetipsum collo mancipatum eidem altari tradiderit dicens: O piissima uirgo  et mater Saluatoris omnium seculorum, ab hodierna die et deinceps me in tuo seruitio habeto, atque in omnibus meis causis, misericordissima aduocatrix, mihi semper adesto. Post Deum enim a modo nichil tibi prepono, et ultroneus in eternum meipsum, tanquam proprium seruum, tuo mancipatui trado. Hec de pueritia eius dicta sufficiant, nunc ueniendum est ad illa que, iam in perfectiori etate positus et regimine abbatie decoratus, Domino cooperante fecerit. uerum plurima que in prima fronte dicturus sum ipse non uidi, sed duobus monachis eius, Petro uidelicet monasterii sancti Maioli, quod apud Papiam est preposito, uiro scilicet religioso et Syro  cuiusdam monasterii abbate, per adnotationem fratris Bosonis, mire simplicitatis et  innocentie monachi, sicut rogaueram dum hoc opus inciperem, referentibus agnoui. Fuerunt enim predicti fratres probabiles uiri, patris Odilonis admodum familiarissimi, secretorum etiam illius in pluribus conscii, et itineris uel laboris per multa tempora socii. Quapropter ea que ab illis referuntur, tanto credibilia sunt, quanto illos certissime constat narrare illa que oculis uiderunt, auribus audierunt, manibus etiam tractauerunt, atque ut certo tempore nobis et multis nota fierent, prudenti  memorie commendauerunt. Ideo uero hanc nostram relationem probabilium uirorum testimoniis cingimus, ne ab emulis gratia cuiusquam false adulationis hec finxisse iudicemur. Sicut enim Gallus in Sulpicii Seueri et Posthumiani dialogo refert de Martino,  non indiget ut mendaciis asseratur Odilo, quem Christus iam, ut pia fide credimus, glorificauit in celo, atque diuersis uirtutum signis celebriter commendat in mundo. Absit enim me nisi uisa et experta, et a fidelibus personis siue idoneis testibus relata, de tanto uiro aliquid mendaciter fingere uel narrare.



CAP. II.---De ceco illuminato.

Exiens quodam tempore beatissimus pater Odilo a Cluniaco celeberrimo loco, deuenit ad quemdam sui iuris locum, non longe ab eodem monasterio situm, nomine Besorniacum [al., Bersoniacum]. More sibi consueto ecclesiam petiit, ut Christo Domino persolueret uota orationum: inde se domum recepit, que  ipsi ecclesie contigua uidetur. Accenso autem igne, quia frigus erat, cepit sedendo gelidos artus calefacere. Postmodum uero oculorum orbes hac illacque uoluens, conspicit eminus puerum, cuius faciei effigiem pulchra manus superni opificis decoram effecerat. Interrogat quis esset. Aiunt circumstantes: Seruitutis uinculo in uestro, domine, seruitio annexus tenetur. Et sanctus: Quomodo, inquit? Filius  est, inquiunt, uillici uestri, qui licet uideatur decorus aspectu, caret tamen oculorum uisu. Tacuit Deifer heros, et animum ad spem reformans, Altitonantis clementiam tacita prece inuocat. Et aduocans paruulum, damnatis cecitate oculis signum imprimens Dominice crucis, que natura minus dederat, uirtutum Deo cooperante, illico accommodat. Moxque uidentem remittit ad propria ouantem. Amabat enim pueros, non lasciuiam sectans, sed etatis innocentiam pie in illis amplexans . . . . . . . . . . . . . . talium est enim regnum celorum . Quis loquetur magnalia Dei, fratres karissimi? Cernimus namque impleri ueridicum dictum Christi: Qui credit in me, opera que ego facio et ipse faciet . Egit quidem simile opus potens Saluatoris  dextera, commorans in carne humana: et nunc eodem insigni miraculo seruum suum magnificare dignatus est in nostri temporis euo, ut facile quis perdiscere queat, quanti estimandus sit qui opere consimili, Domino seculorum rege cooperante, meruit sublimari.



CAP. III.---De aqua in uinum conuersa.

Degebat aliquando sanctus Odilo in quodam suo cenobio, quod nuncupatur Aurea uallis, loco scilicet religioso, et fratrum illic commanentium sanctitate famoso. Aderat ille primus dies ieiuniorum, que Domini Pascha precedunt, in quo et cineris super capita impositio suscipitur, et ardue inceptio abstinentie a fidelibus inchoatur. Dei itaque cultor consuetum morem explere cupiens, cum iam hora  diei nona fratres, modico cibo percepto, lectioni uacarent, clam cinere impleto pugillo consedit ad mensam, et cepit secundum Psalmigraphi dictum, pane simul cum cinere fessum corpus reficere. Innuit uero cuidam fratri, ut sibi aque potum deferret, quo imbecilles artus arido edulio sustentaret. Attulit ille quod iusserat. Ut uero applicuit labiis, ecce saporem odor aque contulit uini, substitit ille, et quasi ignarus, iterum fratri ut aquam deferret, innuit manu. Qui miratus se aquam obtulisse significauit. Tandem euacuato uase, iterum idem aqua plenum detulit Patri. Attigit ille summotenus ore, denuo uinum pro aqua cepit redolere. uir ergo beatus Dei pietatem erga se persentiscens, humili  deuotione quod Deus miserat sumere non recusauit. Ecce . . . . . . . . . in Cana Galilee conuiuantibus de aqua uinum exhibuit. Nunc uero famulo suo sponte se atterere uolenti, pallentem lympham in uini saporem conuertit. Quali uero cordis iubilo, uel qua mentis fiducia estimandus est tunc tripudiasse, cum ita de se Deum curare cognouisset? Potuit tunc Psalmiste uerbis concinere: Dominus sollicitus est mei, uel sicut alibi dicitur, Dominus curam habet mei.



CAP. Iu.---De furto apud Papiam inuento.

Eo tempore quo Heinricus rex ad arcem Romani imperii festinabat, ut de regno ad imperium promoueretur, comitabatur cum eo beatissimus Odilo, et gloriosissime uirginis adorandum partum utrique celebrauerunt apud Papiam, ditissimum Italie oppidum.  Expletis itaque illius diei sacris hymnorum officiis, consedit senior cum fratribus ad mensam, ut sumptis ciborum dapibus, amissas reuocarent uires. Erant autem discumbentes multi, atque obsequentes non pauci; inter quos quidam fraudis possessor se uelle obsequi simulans, captabat oculis quomodo aliquid quiret furari. Cernens igitur mappam operosam super uiri Dei mensam, illectus cupiditate lethifera anhelabat patrare, quod cupiuerat iniqua mente. Postquam ergo exempta est fames epulis menseque sunt remote, illis sua curantibus, ille malignus casu repertam mappam subito rapuit, et discessit festinato, gaudens de inuenta preda, et ignarus quanta sibi in proximo futura erant membrorum detrimenta. Altera uero die hora competenti  apposita mensa, requiritur quod deerat. Orto inter clientes de amissa mappa querelarum murmure, dapsilis Pater hoc paruipendens: Afferte, inquit, aliam, et ne tale aliud ulterius accidat solliciti estote in posterum . . . . . . . . postmodum beato uiro simul cum rege, malignus ille rem male sublatam detulit in forum uenalium rerum; sed distrahi nullo modo potuit, quia hoc ille iniquus possidere non meruit. Semel, bis terque frustra conatus, tandem rubore frontis confusus casam repetit inanis: et ecce diuina ultio scelestum facinus in iniuriam sui serui perpetratum extemplo uindicat. Subito enim manibus pedibusque arefactis, miser et miserabilis simul cum furto sancti Maioli [supple ad ecclesiam] defertur, in terram ponitur, mappa uero sursum  appenditur. Fit concursus populi, constipatur ecclesia multitudine innumerabili, meritum Odilonis quale sit agnoscitur, et beatus Maiolus ut opem misero ferat omnium uotis exoratur. Tandem diuina pietas inolitis miserationibus miserum erigit, brachia manusque natiuo humore perfundit, bases eius et plantas consolidat, isque cum omni populo Deum magnificans, ad propria remeat.



CAP. u.---Item de alio simili furto.

Alterius etiam furis effera mens simile direptionis damnum supradicto Patri inferre molita est. Morabatur namque iam fatus Pater in denominata Papia ciuitate, cum ecce in una noctium quidam fur ingressus stabulum equorum, abegit unum, quem pre  ceteris perspexerat optimum, et cuius tergo uir beatus sedere solitus erat. Sed quia in eadem urbe non solum homo Dei, uerum etiam que sui iuris erant nota uidebantur, ueritus ibidem morari, confugit ad Laudense oppidum, ut illic de uenditione equi cupitum acquiereret pretium. uerum quia Deus semper suorum curam gerit, omnium cernentium corda ita obstrusa sunt, ut nullius ad emendum adhiberetur conuenientia. Quod cernens ille maleuolus, tactus penitudine cordis et peruidens se nequiter egisse, confestim rediit ad locum sue fraudis conscium, et merentibus famulis representat equum fraude subductum. Nuntiatur hoc uiro Dei. Agit ille grates summo rerum opifici, et ne quid molestie inferatur latroni, imperiosa prece seuientium  mitigat uoluntates. Non enim erat auidus uindicte, sed nimia cordis benignitate, bona pro malis semper studebat recompensare. Secundum beati Pauli apostoli, qui uas electionis dicitur, admonitionem, nulli malum pro malo alicui uolebat unquam reddere, sed omnibus in commune benefacere.



CAP. uI.---De transmeatione profundissime Ticinensis aque, et accensione lucerne.

Ea tempestate, qua regnum Italie quidam nobilis Arduinus arripuerat, et ille magnus Henricus, inter ceteros clarissimus, regni monarchiam consentientibus Italie principibus, iam in eodem solo Italico positus affectabat; supradictus Pater transiens per Italiam, deuenit ad quamdam aquam, que menia  Papie preterfluens, ab australi parte, mutuato a se nomine dat uocari Ticinum. Hanc ergo festinanter transire cupiebat; sed nauigium deerat, quo tante altitudinis flumen transuadari posset. Confidens itaque de Deo, cui tota mente adherebat, uocat unum ex famulis, cui nomen Wolueno, et in nomine Domini iubet eum per alta fluminis haud dubie incedere. Mirum dictu! sed tamen omnia possibilia sunt credenti, obediuit illico famulus, et subsequitur post eum dominus, et ita cum omni comitatu absque subsidio cymbe, sine aliqua lesione, Christo ductore, uentum est ad ripam ulteriorem. Impleta est tunc prophetia sancti Habacuch dicentis: uiam fecisti in mari equis tuis, in luto aquarum multarum . Quid uero mirabilius, uel laude  dignius uidetur? Quondam populus Isreliticus inter diuisiones maris per siccum transiuit; nunc uero beatus pater Odilo super ipsas undas equoris uiam sulcauit. Sed quia utrumque Dei munus est, de utroque a nobis Deus magnificandus est. Hoc cernentes qui ibi aderant, putauerunt consuetum aque transitum, et ascensis equis id tentare conati sunt; sed priusquam prima uestigia sonipedum ripam tangerent, pene submergerentur, nisi confestim retroacti gradum pressissent. uiso tanto miraculo, unus ex circumstantibus accurrit ad genua sancti uiri, orans ut hospitio sue domus uti dignaretur: cui uir beatus libenter assensum dedit, uergebatur enim iam dies ad occasum. ueniens itaque cum suis ad domum, et caritate illius hominis refectus, dormitum  perrexit. In noctis uero medio, iam beato uiro soporato, repente uentus aspirans per rimas domus que patebant, suo flatu lucernam exstinxit. Expergefactus cubicularius qui ante eum cubitabat, nomine Deodatus, atque exterritus, doluit tenebras irrepsisse, ubi se lucem meminerat reliquisse. Exsiliuit a lectulo, et nesciens quo lumen peteret, sumpta fidei audacia, cepit Deum orare, dicens: O lumen diuinum, qui totum illustras mundum, audi me immeritum [al. cod., miserum], et per Odilonem  tuum depelle ab hac domo horrores tenebrarum. Nec mora, lux ab ethere fusa illum letitia et securitate, et domum luminis perfudit claritate. Et ne cui ista incredibilia uideantur, o uiri fideles et Christiani fratres, Creatoris est miranda potentia, qui deuotos eius animos cernens, taliter illum glorificare uoluit, ut lux meritorum ipsius per orbis climata diffunderetur.



CAP. uII.---De simili miraculo.

Memorialis dies diuine uisitationis et humane salutis, festiuitas uidelicet Dominice Natiuitatis appropinquabat, et sanctus Dei Odilo primos dies Aduentus Dominici apud Paterniacum, delectabile sibi cenobium, celebrauerat. Inde gressum mouens, et per montana paulatim iter faciens, peruenit ad  quemdam uicum, nomine Leodonium [Lons-le-Saunier], ubi conficitur sal, humanorum ciborum condimentum. Festinabat enim pio desiderio beate uirginis partum apud Cluniacum, uirtutis et religionis habitaculum, celebrare. Aduenerat autem domnus Petrus ab Italia, et in eius obsequium gradiebatur, in cuius solatio ualde pius Pater gratulabatur. Hospitati igitur in predicto uico, precepit senior suis, ut essent diluculo parati, et primo mane proficiscerentur, ut diurna itione [ms., diurnatione] peracta, possent attingere ad monasterium sancti  Marcelli. Imminebat namque ille dies quarte ferie, in qua et solemne ieiunium, et electio Dei matris in Ecclesia preconatur  . Illic ergo cupiebat festiuum celestis oraculi legatum beate uirgini  directum audire pariter et celebrare. Facto itaque mane carpebant iter, cum iam celum nubibus pretectum diffunderet terris immensitatem imbrium impelleretque incommoditates aurarum  ; sed fortem uiri Dei animum a statu sui desiderii hec aspera reuocare nequiuerunt. Quinimo confortabat socios ne animos frangerent, sed uiam constanter explerent. Qui enim non patiebatur uinci a uoluptate, inuictum se prestabat a labore, quia manebat liber ab omni animi perturbatione. Laborioso igitur itinere cum plurimo spatio diei confecto, uenerunt ad quoddam flumen, quod ita intumuerat, ut ultra littoris terminum protensum intransmeabile uideretur. Comites uero circumcirca discurrentes, et plurima conantes, meabilem transitum  minime reperiebant. Tunc Christi famulus spem in Deum ponens, uocat unum ex famulis, nomine Arbaldum. uidetur, inquit, mihi per hanc partem fluminis inesse cursum meandi. Ergo in Dei nomine securus ingredere, et experiendo disce utrum et nos queamus transire. Ille nichil moratus, agit imperata, transit flumen, et allabitur ad ripam ulteriorem, et emissa uoce clamat se omnes sequi posse. Et senior: Non, inquit, sed te ad nos oportebit redire. Transuadauit ille iterum interuentu Patris,  equoris euadens periculum. Precede ergo, inquit, nos in nomine Domini. Ad lineam itaque cuncti ingredientes, transierunt gurgitem uastum, aquis usque ad partes femorum irrigati; uiro autem Dei, sicut testati sunt qui adfuerunt, neque usque ad corrigiam calceamenti aqua potuit diffundi. Ex infusione itaque aquarum, nimioque algore constricti omnes socii, tandem profunda nocte uenerunt ad locum diu flagitatum, eximii martyris Marcelli honore dicatum. Facta oratione petierunt domum, et sedentes circa ignem copiosum, alii se calefacere, pars ceperunt uestes mutare. Quorum grauem laborem cernens dulcissimus Pater incaluit cordis, et dictis amicis afflicta pectora mulcet.

O quondam fortes per multa pericula fratres!
 Ne uestra uestris frangatis pectora rebus,
Per uarios casus per tot discrimina rerum
Tendimus ad regnum celi, sedesque beatas.
Durate, et hec olim meminisse iuuabit.
Credite mee paruitati, beata Dei mater, ob cuius obsequium conuenistis, huius uestri laboris erit pia remuneratrix. Post hec cibo sumpto, fessos artus somni quiete refocillarunt. In crastinum autem completis officiis ecclesiasticis, omnipotentis Dei dono, cibo et letitia corda fratrum impleuit ac deinde Cluniacum peruenit.



CAP. uIII.---De paucis pisciculis plurimis refectis.

Lutetie  Parisiorum proximum est monasterium, sancti Dionysii martyris gloriosi corporis honore preclarum, qui locus a Francorum regibus  Hugone et Rotberto, uiro Dei Odiloni fuerat commissus, ut monachali ordine et doctrina regularis uite proueheretur in melius. In quo cenobio aliquando Dei famulus commanens, uite pabulum et salutis haustum facundo ore suis auditoribus ministrabat. Quadragesimale tempus effluxerat, et dies mystice cene nec non et salutifere passionis Christi desierant, cum lux letitie, triumphus uidelicet Dominice resurrectionis, mundo irradiaret. Esus uero piscium in tanta diei solemnitate patri fratribusque deerat. Gerebat tunc officium prepositure senior Iuo, amicabilis homo, qui bene meritum Patris obseruare et colere studebat; quique ualde mestum gestiens animum quod sterilitas aquarum sibi non preberet affluentiam piscium: actitabat  enim ut undecunque acquireret eiusmodi edulium, sed quecunque agitabantur minime ad profectum proficiebant. Diuina enim prouidentia id agebatur, ut in noua festiuitate nouus hospes gurgitis nouo etiam homini, secundum Apostolum spiritu mentis sue de die in diem renouato, Dei munere mitteretur. Sub ipso itaque magne diei crepusculo, completo a fratribus celebriter matutinali officio, predictus Iuo fidem possidens in Deo, de meritis Patris presumens,  mouit gressum ab ecclesia, et ad famulorum tendit habitacula. Piscandi gnaros uocat, multa cum eis conqueritat, super capiendis piscibus multa inculcat, nunc pium Odilonem uenisse, nunc diem Dominice resurrectionis adesse, nunc fratres melodiarum cantu fatigatos fore. Imperat demum in Christi uirtute, ut Sequanam fluuium retibus expetant. Ite, inquit, et meritum Odilonis interpellate nomenque Christi inuocate: credo enim quia non frustrabitur spes uestra. Id sine mora fidissima clientum turba dant fluuio rete; fluuius ex improuiso reddit piscem magnitudine enormem, uocabulo sturionem, in quo fluminis gurgite piscis uix unquam ferebatur a piscatoribus captus esse. Redeunt ergo onusti qui abierant uacui. Presentatur nouus piscis, quem non  predictus fluuius dare solebat, sed Christi largiflua manus suo seruo direxerat. Quod uidelicet inopinatum miraculum in tanta admiratione est a sancto Patre habitum, ut etiam infantes schole, quibus erat inuisus et incognitus tante enormitatis piscis, ad uidendum uenire preciperet, et ad glorificationem Dei omnipotentis super hoc beneficio seniores cum iuuenibus et pueris magis ac magis accenderet. Agitur dies solemnis pro gloria Dominice resurrectionis. Letantur heres nouitate rei peracte meritis tanti uiri.

Est prope sanctum Dionysium monasteriolum in honore sancti Martini  consecratum, et uulgariter ad Publicam Stratam dictum: in quo uidelicet loco fratres, qui in predicto sancti Dionysii monasterio  causa infirmitatis uel fatigationis manere non possunt, aliquando secedunt. Quadam itaque die uir sanctus fatigatus adueniens, monasterium declinans, causa repausationis illuc diuertit. Quod agnoscentes illius monasterii maioris procuratores, mittunt sibi queque necessaria, sed de piscibus, nusquam enim reperiri apud eos ualebant, ualde parua munuscula. Interea dum uir Domini priuatam requiem se putat habere, ecce subito, sicut ad eum semper frequentia monachorum quocunque locorum ueniebat, credo duo abbates cum pluribus monachis accedunt. Quos cum gaudio suscepit, et in longum cum eis sermonem protraxit, atque ad ultimum ut secum pranderent, inuitauit. Accedens uero ad coquos et infertores ciborum, inquirit quid haberent unde suos  quos inuitauerat hospites reficere posset. At illi cetera quidem utcunque se habere, de piscibus uero pene nichil esse, quod tante multitudini ualeret sufficere. Pueri, inquit uir sanctus, illi uestram super hoc sollicitudinem committite, qui de quinque panibus et duobus piscibus quinque millia hominum ualuit satiare, et ita nobis hospitibusque nostris plenissimam refectionem preparate. Hec dicens abscessit; illi uero quod iussum fuerat, diligentius  ut possunt procurarunt. Quid morer? uentum est ad mensam, omnes ordinata sede recumbunt. Mira dicturus sum, sicut in ueritate testantur qui presentes fuerunt. Dum a coquis pisces ministrantur, et ab infertoribus ad mensam fratribus inferuntur, ita in manibus comedentium, siue ministrantium illa paruitas piscium uel aliorum ciborum cepit excrescere, ut abundanter et superabundanter omnes inde haberent, et multa seruitoribus remanerent. Tandem finito conuiuio: Pueri, inquit uir sanctus, parua promisistis, et multa dedistis; famem timuistis, et superabundanter refecistis. Tantum uidete ut de plenitudine nostre refectionis uobis aliquid seruetis. At illi nimia cordis letitia exhilarati, respondent: Adhuc, domine, nobis multa supersunt, que nobis  et aliis si superuenerint, sufficere possunt. Et si deinceps uestra sanctitas aliqua suadere uoluerit, ad credendum in cordibus nostris nulla difficultas erit. Ecce enim contra spem nostre pusillanimitatis contigit, quod uestra de Deo presumens fiducia repromisit [al. cod., non diffidit]. Ad hec uir sanctus: Non hec, inquit, mea fides, sed uestra obedientia, et meritum hospitum nostrorum promeruit, ut quod sumpsimus pro caritate, diuina operante benedictione, ualeret nobis omnibus sufficere. uerumtamen nobis et uobis in illo spes est semper ponenda, apud quem omnia sunt possibilia que hominibus sunt impossibilia.



CAP. IX.---De exuberatione uini in paruo uasculo in monte Auentino.

 Huic etiam non dissimile miraculum alio tempore contigit euenisse. In Romulea urbe, que sui magnitudine et formositate, nec non et apostolica dignitate arcem totius retinet orbis, reuerendus senior Odilo uno in tempore morabatur. Habebat autem hospitium in monasterio sacre puerpere uirginis, quod est situm in Auentino monte  , qui pre ceteris illius urbis montibus edes decoras habens, et sue positionis culmen in altum tollens, estiuos feruores aurarum algore tolerabiles reddit, et habilem in se habitationem facit. Ouibus autem spiritualibus intra septa eiusdem cenobii accubantibus ministrabat uite pascua abbas quidam, Armo nomine, beato uiro speciali annexus amore. Una igitur dierum ueniens domnus Odilo ad mensam, interrogat  an tale uinum in promptu haberet, quod sue imbecillitati accommodum foret. Intimant hi quibus cura erat commissa, minime huiusmodi habere, quod sibi utile ualeret esse. Conuersus autem homo Dei ad prefatum abbatem, qui suo lateri assidebat: O, inquit, bone uir, si habes quod possit esse utillimum, confer inde mihi caritatiuum subsidium. Ille hilari uultu placidoque animo iubet illico afferri quantum esset sue uoluntati. Tunc Pater: Hoc nostrum uasculum licet uideatur exiguum, modo deferatur plenum. Studebat enim in suis semper  esse largus, in alienis uero parcus. Allatum est modicum uas mero plenum, pre se ponit et cepit more pincerne illud expendi sibi et abbati iuxta recumbenti, et quandiu prandium moras habuit, uterque prout libuit hausit. Alii uero fratres, qui erant uegetiores uiribus, alterius liquoris utebantur potu, cui tamen non inerat similis saporis gustus. Iam epule defecerant, et a mensa surgendum erat, cum illud uas, uelut inexhaustum, uidebatur adhuc retinere meri pusillum. Tunc uere pietatis amator blande subridens: Non, inquit, fratres mei, integram caritatem erga uos modo habui. Accepto confestim paruo holouitreo infudit merum, et singulis pro benedictione largitur potum. Accidit tunc res stupenda. Cum enim essent fratres  fere duodecim, haustis secundum numerum poculis, uinum illico ultra fluere desiuit. Letantibus uero inter se fratribus, et quod euenerat stupentibus, prudentissimus senior infit: Hospes iste noster uberibus eximie dilectionis abundare fecit in exiguo uase uinum prestite caritatis. Ita opus per se diuinitus factum, alterius religione attestabatur actitatum. Excellebat enim in illo pura humilitas, per quam, sicut Apostolus dicit, omnes sibi superiores seque inferiorem arbitrabatur.



CAP. X.---De quodam homine a febribus liberato.

Inclyta post hec Urbe relicta, incedens per aggerem publicum uenit ad Taurinense  oppidum, ubi quidam patiens ardores febrium per ablutionem manuum eius orat sibi dari remedium.  Occulte igitur a ministris obtentum recipit infirmus sine mora sanctitatis beneficium, collaudans eterni Patris unicum Dominum Iesum Christum. Sed ne ad aures Patris perueniretur, alto silentio ab omnibus occultatur.



CAP. XI.---De utribus in usus pauperum euacuatis, et iterum diuinitus impletis.

Inde ad Alpes Iouinas tendens, iamque arduum iter conscendens, obuiat egenorum turba, que tota simul strepebat, ut preberet stipem necessariam. Illico munificentissimus Pater iussit exinaniri utres uino, et egentium dari desiderio; et statim hoc sine dilatione perficitur. Non multo post aderat competens hora, qua cibi perceptionem exigebat fragilis natura. Discumbunt itaque cuncti, et ecce utres  uino uacui, reperiuntur salubri liquore pleni. Obstupescunt omnes, et pro tanto munere diuine maiestati persoluunt solemnes gratiarum actiones.



CAP. XII.---De uase uitreo confracto et solidato.

Cum in Pannonia simul cum domno abbate Hugone  essem, quadam die cum uenerabili uiro Richardo episcopo, patris Odilonis nutrito et monacho, cepi de uirtutibus eiusdem Patris collocutionem habere, et ego illum, si qua nosset, ut mihi panderet, sollicitus eram inquirere. Fuit enim sibi ipse episcopus ualde familiarissimus, et per multa  tempora suorum secretorum conscius itinerisque uel laboris socius. Erat uero inter alia mentio de uase quodam confracto, et orationibus Patris, ut fertur, consolidato: unde ego adhuc incertus, ab illo rei ueritatem inquirebam sollicitus. At ille: Recolis, inquit, frater, illam contentionem Alberici episcopi Cumani  , quam habuit cum Odilone, senioris Odilonis nepote, de abbatia Bremetensi? Et ego: Recolo certe et bene reminiscor. Dum illa, inquit, contentio esset, quadam die ego et predictus episcopus in uia simul pergentes, et de multis ad inuicem colloquentes, inter cetera cepi eum arguere, cur supradictam abbatiam iniuste sibi presumpsisset acquirere, cum sciret illam primum ab imperatore Conrado traditam esse predicti Patris  Odilonis ordinationi: et inter alia ei cepi opponere sanctitatem uiri, et quia multum audiebantur ab illo laudabilia fieri, inter que etiam fama erat de redintegratione cuiusdam uasis uitrei confracti. Hoc, inquam, me, respondit Albericus, melius quam te scire fateor; et quia te ex hoc incertum uideo, ne deinceps sis dubius, audi ueritatem apertius. Et ego: Libenter, inquam, audiam, et diligentius animo recondam. At ille: Quodam tempore, ille tuus senior, quem dicis, et abbas  ad curiam Henrici imperatoris mei senioris uenerat; et dum ibi maneret, accidit quadam die ut in mensa imperatoris uas pretiosissimum uitreum Alexandrini generis  cum pigmentis tritis ante eum poneretur. Ille uero aduocans me et Landulfum [ms.,  Laudulfum], postea Taurinensem episcopum, precepit ut ipsum uas cum puluere pigmentorum ad mensam senioris Odilonis deferremus, et ei gratia corporee salutis daremus. Nos uero, sicut imperator iusserat, uas detulimus, coram abbate ex parte Cesaris posuimus, et sicut decebat, humiliter inclinauimus. At ille humiliter recipiens, uase retento, precepit nos redire, et tempore constituto iterum pro uasculo repetendo redire. Nobis uero redeuntibus, sicut humane curiositatis est nouas et inconsuetas res libenter uelle inspicere, ceperunt inter se monachi uas manibus attrectare, alter alteri de manu ad manum tradere: cum ecce de manibus uas labitur, et, ut erat fragile, labendo confringitur.  Quod agnoscens uir Deo amabilis, non leuiter contristatus ait: Fratres, non bene fecistis, quia pro tali uestra negligentia, iuuenibus clericis, sub quorum custodia uas a uobis confractum positum erat, gratiam imperatoris fortasse abstulistis; sed ne illis damnum eueniat qui immunes sunt a culpa, accedamus ad ecclesiam, et Domini super hoc imploremus misericordiam. Ad cuius imperium ad ecclesiam  concurrunt, psalmis et orationibus incumbunt, et ne nobis inde innocentibus damnum eueniat, unusquisque pro nobis sollicitus exorat. Finita uero oratione, uir sanctus uas sibi confractum presentari iubet, oculis inspicit, manibus attrectat: et ecce nichil rupture uel confractionis recognoscit. Indignatus uero circa monachos: Quid, inquit, uobis, fratres, uidebatur? credo, certe uisus uester nescio qua caligine detinebatur. Fingebatis fallaciter fracturam uasculi, cum ecce inde nulla conspiciantur signa periculi. Fratres uero hec uidentes, attoniti stupore miraculi, nichil inde audebant loqui. Post hec tempore constituto, ego cum socio pro uase repetendo uenimus, et a baiulo illius requisiuimus. Qui aduocans me in partem uas reddidit, et ut imperatori  pro magno munere redderem suasit. Quem percunctatus cur talia diceret, per ordinem cuncta que acciderant narrauit. Ego uero gratulabundus cum socio redii, imperatori que agnoueram sub silentio retuli, et super hoc miraculo magno illum repleui admirationis gaudio et insolite delectationis iubilo. Supra modum enim eum diligebat illiusque consiliis humiliter adherebat. De quo etiam talia agnoscens, magis ac magis omni ueneratione dignum habebat. Hec ita mihi Albericus ecclesie Cumane episcopus in ueritate narrauit, que etiam a pluribus aliis personis uera esse pro certo agnoui.



CAP. XIII.---De quadam uisione cuiusdam eremite.

Retulit mihi etiam domnus Richardus episcopus quamdam uisionem, quam et ego quondam audieram,  sed tunc animo minime retinebam. Quodam tempore, inquit, uir quidam religiosus de pago Rotenensi  oriundus ab Ierosolymis reuertebatur. Transiens autem mare, quod a Sicilia uersus Thessalonicam protenditur, pertulit cum pluribus aliis grauissimum uentum in medio positus. Qui nauim impellens, appulit ad quamdam insulam siue rupem, ubi quidam seruus Dei reclusus manebat: ubi aliquandiu tranquillitatem maris exspectans predictus uir commoratus, cepit cum illo seruo Dei de multis collocutionem habere. Inquisitus uero a uiro Dei unde genus duceret, Aquitanum se esse respondit. Tunc idem homo Dei sciscitatus est si quoddam monasterium quod nominaretur Cluniacum, et Odilonem eiusdem loci abbatem nosset.  At ille respondit: Noui, et bene noui, et hoc quare percuncteris scire cupio. Dicam tibi, inquit, et ut animo recondas que audieris admoneo. uicina loca sunt nobis, ex semetipsis manifesto Dei iudicio, grauissima eructantia ignis incendia, in quibus anime peccatorum ad tempus statutum diuersa luunt supplicia. Sunt uero ad eorum semper renouanda tormenta  multitudo demonum deputata, qui eorum penas de die in diem restaurantes, intolerabiles magis ac magis exaggerant dolores. Quos tamen sepius audiui lamentantes, et non paruam querimoniam facientes, quia orationibus religiosorum hominum, et eleemosynis pauperum, que fiunt per diuersa loca sanctorum, multoties per Dei misericordiam ab eorum penis liberarentur anime damnatorum. Inter cetera uero mentionem et maximam querimoniam noueris illos precipue fecisse de illa Cluniacensi congregatione, et ipsius abbate. Quapropter per Deum te admoneo, si ad tuos cum prosperitate habueris reditum, ut hec omnia que a me audisti nota facias predicte congregationi, et ex mea parte denunties, quatenus magis ac magis insistant orationibus,  uigiliis et eleemosynis pro requie [Thuan., redemptione] animarum in penis positarum, ut per hec gaudium multiplicetur in celo, et damnum siue luctus inferatur diabolo. Regressus itaque uir predictus ad patriam, hec per ordinem sancto Patri et fratribus nuntiare studuit  . Quod audientes, admirationem non paruam cum maxima cordis letitia sumpserunt, Domino gratias egerunt, orationes orationibus addiderunt, eleemosynas eleemosynis apposuerunt, et pro requie defunctorum instanter laborare studuerunt. Hac igitur occasione sanctus Pater generale propositum per omnia monasteria sua constituit, ut sicut in capite Kalendarum Nouembrium festiuitas agitur Omnium Sanctorum, ita etiam insequenti die, memoria generaliter ageretur pro requie  omnium fidelium animarum; priuatim et publice misse cum psalmis et eleemosynis celebrarentur, omnibus superuenientibus pauperibus eleemosyna multipliciter daretur: quatenus per hec iacturam sibi prouenire magis ac magis doleret aduersarius, et e contrario gratularetur sub spe misericordie in hoc laborans Christianus.



CAP. XIu.---De reuelatione domni Benedicti pape.

Cum semper obseruare uisiones et somnia uanissimum sit, tamen plerumque fides adhibenda est his que eueniunt diuina dispositione, aut manifestatione preteritarum rerum, aut ostensione futurorum. De his habemus tam in ueteribus, quam in nouis tot exempla pene quot uolumina. Quapropter huic nostro operi inserere dignum duximus, quamdam uisionem  memoratu dignam, multis adhuc uiuentibus luce clarius cognitam, per quam coniicere possumus, quantam apud Deum is de quo sermo est adhuc in mundo superstes promeruit gratiam. Preerat quondam apostolice sedi senior Benedictus  , in Romana nobilitate precipuus, prudenti ingenio solertissimus, et quantum ad mundanum culmen attinet, urbanis causis aptissimus. Qui beatum Odilonem clara affectione diligebat, et summo studio excolebat;  et quoties arcis Romane meniis sui presentiam uir beatus intulisset, larga liberalitate necessitudinum iuuamen exhibebat. Hic ergo mortalis uite curriculo iam decurso, corpus terre animam superne remisit potestati. Regimen uero sedis apostolice adeptus est Ioannes, sibi affinis carnis germanitate. Multum tempus effluxerat cum prenominati presulis anima, non adepta lucis eterne consortium, luebat pro commissis penale iudicium: cum ecce clementis Dei miseratio ad significandum beati Odilonis meritum, manifestare uoluit et penam illius hominis, et donum sue immense pietatis. Apparuit namque spiritus iam dicti presulis in reuelatione Ioanni  Portuensi episcopo, et aliis duobus, quorum nomina non recolo, indicans eis que circa se gererentur;  quia uidelicet non splendore lucis, sed penarum teneretur in umbris. Monet itaque ut eant ad fratrem, et ocius pio Odiloni legationem dirigat: ipsius enim suffragiis destinauit superna censura illum eripi a tormentis. Recedentibus ergo tenebris, huius uisionis conspectores papam adeunt, que iniuncta fuerant sibi edicunt. Talia presul audiens et multum de fratre condolens, rumpit morulas omnes, et pugillarem chartam secundum tenorem uisionis descriptam, per predictum episcopum Ioannem beato uiro dirigit. Nec mora, fidus legator uiam arripiens attigit Papiam, et pertesus itineris labore, domno Petro celle beati Maioli preposito, que reuelata uel precepta sibi fuerant aperit; eumque oppido exposcit, ut ipse huius cause uelox internuntius  esse studeat. Ille impiger bullatam epistolam sanctissimo Patri transmittit, et contigit diuino nutu, ut isdem Dei seruus Cluniaco reperiretur. Delatam itaque epistolam perlegens, conuocat nobilem monachorum senatum, et seriatim cuncta perorat. Aperit profunda sapientie sue, multaque replicat, et ne talis legatio paruipendatur exorat. Dein precipit ut libamina precum et dationes eleemosynarum pro generalis presulis liberatione solemniter peragantur. Suscipiunt ergo seniores gratanter onus leue caritatis, publice et priuatim aures pii Conditoris deuotis precibus appellant. Nec tantum in eodem cenobio, sed ubicunque fratrum cetus manebat diffusus, precepto Patris similis persoluitur famulatus. Iam prefixi termini spatium complebatur, cum tot preces  et oblationes, atque eleemosynarum largitates aditum diuine benignitatis penetrauerant. Unde et libuit superne clementie haud dubio relatu id propalare. Erat in prelibato cenobio quidam senior, nomine Eldebertus, nobilis carne, nobilior spiritu, ministrans egenis eleemosyne subsidium, cui talis uisio per soporem reuelata est. uidebat namque quamdam personam decore conspicuo cum multo agmine candidatorum intrare monasterii claustrum,  et usque ad capitulum, ubi domnus Odilo cum sacro senatu residebat, peruenisse, et ad eiusdem Patris genua caput humiliter flexisse. Cumque frater ille requireret quenam illa fulgida esset persona, didicit domnum Benedictum papam Romanum, prime sedis episcopum, referentem gratiarum actiones pro sua liberatione, quod domni Odilonis et fratrum interuentu immane chaos euasisset, et ad supernam beatitudinem euolasset. His uisis, expergiscens frater a somno, et tenaci memoria uisa et audita retinens, die relucente cuncta per ordinem narrat. Tripudiat tunc sacer senatus, et cum pio Patre eterne maiestati personant uota iubilationis; palam constat omnibus quantum uenerabilis Odilo de indiuidue Trinitatis gratia possit, per quem uterus mortis  raptata preda potuit euacuari.



CAP. Xu.---De quodam puero ab infirmitate qutturis sanato.

Quodam tempore dum idem uir sanctus apud Paterniacum moraretur, erat ibi quidam puerulus monachus, nomine Rodulfus, quem illa satis horrenda infirmitas, que in illis regionibus multis accidere solet in gutture, ita deturpauerat, ita dehonestauerat, ita etiam uocem pene intercluserat, ut in illa parte corporis, non iam species esse gutturis, sed quedam uideretur intumescere pestis. Misertus itaque uir Dei tante calamitati, puerum ad se euocat, manibus locum tumoris attrectat, signum crucis superimprimit, salutaria quedam uerba simul dicit, et sic abire permittit. Mirum in modum ille  tumor, sicut in aliis postquam semel affecerit in dies solet crescere, ita uersa uice in isto ex tunc cepit euanescere, et in pristinam formam deturpatum guttur redire, et usque in presentem diem optata fruitur sanitate.



CAP. XuI.---De libris et aliis supellectilibus aqua infectis et minime lesis.

In locis Iurensibus Nantoatis est monasterium, sancto Patri ad componendum regularis uite statum a Gisleberto comite traditum. De hoc quadam die egressus, iter agens ad urbem Geneuensem, hora iam diei tertia incumbente, transiuit fluuium per eadem montana discurrentem. Mulus autem suarum rerum portitor, qui lectulum hominis Dei ferebat simul cum libris absque ductore transiens, deuians  a publico uado, per profunda fluminis iam ceperat mergi. Concurrerunt omnes, leuatis in altum uocibus, conantes opem ferre pereunti. Animal autem ualido conatu ab aqua emersum, ad ripam peruenit, capite protenso. Currens uero unus ex famulis extendit manum, ut capistrum arriperet, sed nequidquam. Mutum namque animal nichil intelligens, iterum retroactum natando per profunda ad alteram ripam eiectum est, nichil de se dans uidendum, preter solum caput. Ecce autem magnanimus heros per plana incedens ueniebat. Intuens uero que gerebantur, nil mortale sonans, cygneum caput pileo operiens, antetulit gressum, ceptumque iter progreditur.  Inter alios uero qui huiusmodi fluctuatione agebantur, precipue senior Petrus anxie discurrebat, cui sollicitudo disponendarum rerum Patris commissa erat  , hic exclamauit cuidam, ut captato ingenio proprius accederet, si quoquomodo animal capere posset. Qui nichil moratus, protensa manu capistrum arripiens, forti adnisu educit mulum ab aquis. Concurrunt cuncti, perniciter equis desiliunt, et exonerato saumario perscrutantur erutam ab aquis Patris supellectilem, lectulum scilicet ipsius atque libros. Que omnia Deo teste et his qui interfuerunt, ita intacta ab aquis reperta sunt, ut nullum uestigium infusionis in eis appareret. Mirantur cuncti pre gaudio Deumque magnificant, et tanti uiri merita laudibus extollunt. Onerato rursum  mulo, ouantes subsequuntur seniorem, et domnus Petrus anticipans ceteros, Patri quod acciderat refert. Qui leuiter indignans: Quid, inquit, dicis? num aliquid aquis immersum potest uideri non madidum? Confecto itaque itinere, die iam decurso, receperunt se in cuiusdam uillule hospitium. Tunc iussit sibi afferri libros, et cetera que de aqua fuerant abstracta, mantilia scilicet ac manutergia: que sicut semper ad utilitatem, ita et tunc sine damno aquis reperta sunt madida. Tunc uir benignissimus Deum collaudans, fratribus sic cepit loqui: O fratres dilecti, cernitis circa nos miram Dei nostri pietatem? Certe que recuperare non possemus, si aquis intingerentur, ea conseruauit illesa; que uero absque damni discrimine poterant intingi, ipsa passus est  madida fieri. Ita nichil sibi, sed totum Deo qui in illo et per illum operabatur, fideli corde tribuebat. Excellens enim erat animus, et humana contemnens, nec desiderabat gloriam quasi mercedem rerum gestarum.



CAP. XuII.---De quodam puerulo monacho a grauissima infirmitate liberato.

Quia uero de Nantoacensi monasterio superius memoriam fecimus, dicendum est nobis etiam quid ibi aliquando contigerit euenire. Quodam tempore cum ibi sanctus Pater aduenit, puerum nomine Gerardum reperit, quem illa detestanda infirmitas caduce passionis ita de die in diem uexabat, ut in eo nec uox, nec memoria, nec aliqua membrorum officia  remanerent, et pene a mortuo iam nichil distaret. Tali calamitate uir Dei compunctus, fratribus ut pro eo Dominum precarentur rogauit; ipse ad sanctum altare missam celebraturus accedit, ut interesset infirmus precepit, diuinis mysteriis refecit, aquam sanctificatam, ut sibi moris erat, ex calice sancti Maioli bibere compulit. Nec mora, infirmitate fugata, salus optata succedit, et usque in diem presentem in supradicto homine integra perseuerauit.



CAP. XuIII.---De libro et uasis repertis.

Gradiebatur aliquando uerus Dei amator Odilo per Alpes Iurenses: et subito equus multis oneratus sarcinis lapsus, per deuexa montis usque ad profunda  uallis inter asperrimos scopulos dilabitur. Ruunt precipites Allobroges frustra nitentes, et ultra uires aliquid conantes. Tandem post multos animi conatus, reperto equo sano, et aliquanta de sarcinulis, cognoscunt deesse librum Sacramentorum aureis litteris scriptum, cum uitreis uasculis anaglypho opere formatis. Que res non parum uiri Dei mestificauit animum, uerum cum his que repererant cepto itinere gradiebantur. Aduesperascente autem die, deuenerunt ad quamdam cellam sancto Eugendo abbati iure subditam, ubi honorifice a fratribus illic manentibus suscepti, post exhibitam humanitatem quieuerunt. Defluebat autem imber copiosus niuibus commistus. uir autem Domini intimat fratribus que sibi acciderant, summa exposcens  prece, ne pigritarentur ad eadem loca scrutanda accedere, si forte auratum librum reperire ualerent. Illi uero mente promptissima spondent se exsequi eius mandata. Quis enim tanti uiri precibus non acquiesceret, cui etiam Deus noster plerumque, ut ita dicam, obsequi uidebatur. Aurora itaque apparens, missos dirigit, dies subsequens ad loca deducit  , librum perditum cum uasis requirunt; sed ipso suo labore diutius fatigati sine fructu ad propria redeunt. Erant montes et circumiacentes colles tanta densitate niuium cooperti, ut spes nulla superesse uideretur ulterius predictas res recuperandi. interiectis itaque fere duobus mensibus, cum iam hiemis asperitas predictorum montium et collium euanescendo faciem denudaret, et de perditis rebus  pene iam nulla memoria esset, quidam presbyter, nomine Ermendrannus, locum in quo predicte res perierant casu adiit, oculorum orbes huc illucque deflexit, et ecce contra spem librum reperit, quem Christi protectio a nimbis et diuturnitate niuis intactum meritis patris Odilonis seruauit. uasa enim sana inuenit, que Dei nostri pietas ne frangerentur protexit. Tollens itaque ea que inuenerat, Gauzeranno abbati sancti Eugendi consignauit, et postmodum iussione eiusdem predictus presbyter Odiloni patri, dum ad illas Iurensium partes rediret letus et alacer reddidit: qui quanto gestierit gaudio, ex immensis Deo laudum fusis preconiis qui uult dignoscere poterit.



CAP. XIX.---De quodam potente a dolore oculi liberato.


Aliquando dum transiret per pagum Geneuensem et castrum Albiense, quidam senior, Siebodus nomine, dominus eiusdem castri, ampla persona, non parua potestas, ad cum accessit. Huic quadam die sub arbore iacenti fortuito casu particula corticis ceciderat in oculo: que ita turbauerat, ita corruperat eiusdem membri officium, ut nec expelli,  nec aliquod inde remedium inueniri posset. Fugerat somnus ab oculis, fastidiebatur cuiuscunque generis cibus nullusque sospitatis inueniebatur locus. Cognoscens itaque uir sanctus causam tanti periculi, et condolens uiro sibi satis familiari, seorsum illum accipiens, super locum doloris signum imprimit sancte crucis cum insufflatione oris et uirtute orationis, spondens se, dum ueniret ad hospitium, pro illo sacrificium offerre salutifere oblationis. Nec mora: sancto recedente, somnus diu negatus predictum hominem dormire cegit euigilansque particulam corticis ab oculo cum quadam lanugine deductam inuenit, et preteriti doloris molestiam non sensit. Mox etiam cibum omnino fastiditum requirit, cum desiderio sumit, sueque liberationis causam  pre gaudio per internuntium uiro Dei apud Siluigiacum , quo iam peruenerat, innotescit, gratias agit et deinceps eum in magna ueneratione habuit.



CAP. XX.---De clerico a morbo brachii curato.

Quodam etiam tempore dum a Roma reuerteretur, et Lucas  castro hospitaretur, cuidam sancti Martini Turonensis canonico, Archimbaldo nomine, lethale uulnus in brachio excreuerat, quod sibi non iam languorem, sed ipsam mortem pene interminare uideretur. Accedit itaque ad sanctum, et tante necessitatis ostendit periculum. At ille quasi hec se uidere dissimulans, latenter propria manu tangit brachium, sancte crucis implorat presidium, et super uulnus eiusdem crucis impressit signaculum:  sicque a se dimittit, et ut caute preuideat precipit. Mirum in modum dum recedit et locum uulneris uidere uel tangere uoluit, nulla signa preteriti doloris nec inuenit, nec sensit. Attonitus uero stupore miraculi ad hominem Dei regreditur, que sibi contigerant palam facere uoluit. Sed Dei seruus ubi hoc preuidit, indignatus ualde, illum nec quidquam passum fuisse, nec quid diceret scire, obiurgauit. Ita enim timebat rumores hominum, tanquam lethale uenenum, et quasi pestiferum malum sic fugiebat uane laudis appetitum.

Cum  quodam tempore apud monasterium suum, quod uolta nominatur, moraretur, et murus ecclesie adhuc imperfectus consummaretur, contigit  ut quadam die dum ministri operis operi complendo insisterent, deambulatoria ubi stabant, retortis cum quibus ligata erant ex nimia uetustate ruptis, deorsum ruerent, cum quibus cementarii ex altitudine muri ad terram ceciderunt, et collisionis membrorum. . . . .



CAP. XXI.---De quodam mente capto siue demoniaco sanato.

Alio tempore cum ex partibus Ultraiuranis Nantoatis,  de quo supra diximus, cum eo aduenissemus, quemdam iuuenem militem, nomine Mainerium, mente captum, a propriis seruulis ibi adductum inuenimus. Qui reiecta militia, omnique cura priuata uel publica postposita, huc illucque miser nudus nisi teneretur oberrabat, incognitas uoces emittens, sine cibo perseuerans, et, ut talibus consuetudo est, nusquam tutam sedem, nullam habebat requiem. Misertus itaque homo Dei tante calamitati, et condolens gratissime iuuentuti, cum fratribus in terram ante altare sancti Petri prosternitur, psalmis insistit, patrocinia sanctorum cum litaniis requirit: deinde surgens ad uexatum accedit, aqua sanctificationis aspergit, bibere cogit, et sic recedere permittit. Post hec sancto recedente, ipse iam non infirmus,  sed sanus; non ligatus, sed liber; non coactus, sed uoluntarius, Cluniacum usque prosequitur, gratias Deo et illi pro recuperata sanitate reddidit, uoto caritatis munera piscium detulit, sicque ad propria rediit. Sequenti etiam anno eum ibidem requisiuit, sed non inuento, Siluiniacum die qua sanctus obiit et ipse aduenit; tristis et merens eius exsequiis interfuit, et quia uiuo non potuit, defuncto pro sua liberatione iterum atque iterum gratias egit.



CAP. XXII.---De quodam muto sanato.

Abbas quidam religiosus de Brolio  monasterio, nomine Girbertus, quemdam nepotem habuit militem strenuum, nomine Gauzfredum, qui ex multo tempore officium lingue amiserat, audiendi tamen efficaciam et prudentis senis memoriam,  quemadmodum de Ze uxore Nicostrati legitur, non mediocriter retinebat. Hic per uisionem admonetur ut ex aqua qua sanctus manus abluebat requireret, et eam bibendo deinceps effectum loquendi recuperaret. Qui mox familiares ministros aduocat: utcunque sapit, utcunque ualet, que uolebat manibus innuit, non sine magno tamen labore innotescit; et Siluiniacum, quo sanctus tunc manebat, ad hoc obtinendum pro eo predictus Girbertus dirigit, suasisque quibusdam uiri Dei ministris, fidele furtum perpetratur, aqua latenter manibus ablutis subripitur, sub occasione etiam calice sancti Maioli ab ipso uiro Dei signata altera aqua superadditur, et sic infirmo transmittitur. Quam accipiens mutatis prius uestibus in ecclesiam ingreditur, orationi incumbit:  deinde cum summa ueneratione aquam sumit, et sumendo pristine uocis officium mox ad integrum recuperat; loquitur, atque non iam manibus innuit, sed ex ordine que uiderat uerbis enarrat et Deo gratias pleno ore, plena uoce letus proclamat.



CAP. XXIII.---De quodam paruulo uasculo a uino exinanito, et uirtute sancti postmodum pleno reperto.

Omnipotens Deus remunerator et glorificator fidelium suorum, se in hac mortali erumnosaque uita pro scire et posse glorificantium per sibi fidelis dilectique famuli Patris Odilonis in hacce conualle lacrymarum coram hominibus confitentis et glorificantis merita, inter alia plura preclara prorsus atinde eum proficiscentem frater Adraldus aliquantuque  memoranda miraculorum signa, quoddam ualde iucundum atque mirificum uirtutis opus, hic etiam eum glorificando, operari est dignatus. De quo ne quisquam, quia illud scripto tradere succedentium memorie suscepimus, dubitare queat, habemus et proferimus ueracem fidelemque, que hoc narrat, personam ad hoc astipulandum sic idoneam ut constet luce clarius, quia is qui hoc refert et huius Deo dilecti Patris est monachus, et nomine proprio uocitatur Adraldus, atque ipse solus cum alio quodam laico homine huius tunc rei geste fuit conscius. Quodam siquidem tempore isdem uir Domini Odilo rediens a Francia, et Cluniacum totius religionis locum festinanter expetens, eidem iam dicto fratri apud quamdam ecclesiam, que uocatur Tolonnis  , cui obedientie causa preerat, estque iuris monasterii quod uocatur Aurea uallis, commoranti, improuisus et insperatus superuenit. Quidam tamen ex fratribus beatum uirum comitantibus, nomine Warnerius, ipsum Patrem comitesque paruo precurrens spatio antecessit, et adueniens patrem Odilonem adesse nuntiauit. Qui iam fatus Adraldus miratus et obstupefactus, primo non credidit, post tristis et merens, et quia susceptioni eius non se preparauerat, miserum se clamans expauit. uerumtamen confortatus in Domino resumpsit uires, et missis circumquaque pueris domus ad querendum necessaria, instabat, prout angustia temporis permittebat, preparare queque erant tanti Patris susceptioni congrua. Inter hec dilectus Deo et  hominibus pater Odilo adueniens, ab eodem ipso fratre gaudenter admodum et iocunde suscipitur, amabiliter et affectuose exosculatur et amplectitur; sed tamen humilis et submissa querela et obiurgatio de suo aduentu sic insperato minime perdonatur. Sed ad hec isdem dulcissimus Pater dulci et suaui, ut sibi moris erat, alloquio cepit et se excusare et ipsi satisfacere, occasione temporis et loci dicens hoc contigisse, seque illuc nequaquam sumptuosum apparatum querere. Et quia ipso anno sterilitas uinearum nimis charum reddiderat uinum, eiusque nisi locupletioribus subtraxerat usum, prouidus et moderatus Pater ne fratrem grauaret, emere se uinum dixit, sed protinus eidem ipse ob hoc non leuiter indignatus contradixit. Qua, inquiens, fronte,  hoc uos, domine, in domo uestra patiar agere? uentum itaque ad prandium et cibis eidem Patri suisque omnibus largissime sufficienterque, prout discreto ordini eorum congruebant, appositis, uinum etiam de paruo singularique et pleno emptu uasculo profertur. At discretissimus Pater monachis scyphos geminari, ceteris uero semel precipit dari. Sed statuta mensura exceditur, et absque ulla estimatione cari pretii potus large omnibus prebetur. Postquam autem sumpte epule menseque sunt remote, succedunt grates et laudes caritatiue refectionis a dulcissimi patris Odilonis gratioso atque mellifluo ore. Succedit igitur nox diei, et Pater Odilo inibi laxabat membra quieti. Mane uero facto,  lum prosequitur; sed ab illo redire iussus, mox ut domum suam subintrauit uocato dispensatore, iussit eum citius quantum in uasculo remansisset uini diligenter considerare sibique renuntiare. Is itaque famulus et iussis obtemperans, curiosius uas estimat offenditque contra spem, et  plenum, quod credebat ex maxima parte exinanitum. Inuadit formido hominem, et stupidus de hoc aliquandiu secum cogitationes uersat, sed tamen reuersus inuentum indicat. Res fratri uisa est auditu incredibilis, et hanc referens insanienti similis. Paruitas denique uasis, et numerositas multitudinis illud exhaurientis suadebat ualde parum superesse in illo residui liquoris. Attamen itur, et oculorum fideliori ministerio res discutitur, et ita esse deprehenditur.  Tunc geminatur stupor misto timore talia  cernenti, que nichil aliud prius illum dicere submonebant quam: Mirabilis Deus in sanctis suis. uere enim mirabilis, uere omnipotens, uere misericors Deus in sanctis suis, qui in illorum munda et sincera mente augustissimum sibi palatium statuens, ibi residet, ibi regnat, indeque disponit multa et magna, et ait mirifica prorsus et non imitanda.

Multa similia si notarentur diligentius, de eius possent describi uirtutibus. Multum enim per Dei gratiam in talibus in occulto posuit, que nunquam ad publicum uenire uoluit, et maxime in febricitantibus, quibus semper succurrebat calicis sancti Maioli signaculo, dicens talia non suis, sed eiusdem predicti Patris fieri meritis, cum reuera dubium non esset, discipulum in talibus cooperatorem esse  magistri uirtutibus.



INCIPIT LIBER TERTIUS.


 Itaque de his que dum uiueret gessit, pauca de multis diximus, sicut nos ipsi quedam uidimus, et ab idoneis testibus alia etiam uera fuisse pro certo agnouimus: nunc de his que post mortem per illum Dominus operatur, sicut ueracium testium affirmatione comperimus, que possumus, Domino annuente loquamur.



CAP. I.---De quadam puella insana, surda et muta.

In fundo Longouernis nominato, Siluiniaco prope quatuor milliariis contiguo, erat quedam miserabilis  mater que filiam habebat tribus passionibus obnoxiam, insanam uidelicet, surdam et mutam. Hec tertio admonetur in somnis a quadam satis formosa et iucunda persona, ut Siluiniacum pergat, filiam secum deducat, sepulcrum senis  nouiter sepulti requirat, et inter eundum uidebit quid sibi contingat. Ter itaque per tres consequentes noctes, sicut diximus, admonita, dat fidem uerbis et illo cum filia pergere cepit. Inter eundum uero, antequam ad locum destinatum uenirent, portentum uisionis compleri cepit. Nam quamdam pretereuntes siluam predicto loco, Siluiniaco uidelicet, satis contiguam, filia ex multis annis surda et muta: Mater, inquit, mater, hinc audio magnos sonitus tintinnabulorum. Dicebat autem de  campanis monasterii quas audiebat. Hinc uero cerno simul et audio boues et sonitus collo pendentium cymbalorum. Mater, his auditis, signa uisionis recognoscit, ad sepulcrum usque deducit, pro posse oblationem obtulit, gratias egit, deinde cum filia sana ad propria rediit.



CAP. II.---De homine surdo et muto liberato.

Succedit et huic aliud non dissimile miraculum. Nam de illis uastis Alpibus interioris Aquitanie uenerunt ad sepulcrum uiri Dei duo iuuenes, quorum alter erat surdus et mutus, sed ut curaretur ab altero fuerat adductus. Introgressis uero ad sepulcrum, qui sanus erat ex aqua qua beati Patris membra lota  fuerant dari sibi petiit, et accepta in auribus socii infudit, bibere cegit, et sic ad hospitium  uterque secedit. In crastinum uero, qui pridem surdus et mutus fuerat, audiens et loquens cum oblatione in manu ad sepulcrum rediit, pro sua liberatione gratias plena uoce reddidit, et sic ad propria repedauit.



CAP. III.---Item de alio muto.

Sub eodem tempore ex pago Bituricensi, quidam mutus aduenit, qui, ut postmodum referebat, a septem  annis ex toto amiserat efficaciam uocis. Hic etiam ad sepulcrum de misericordia Dei presumens accedit, ex multis annis, ut prediximus, perditam loquelam recepit, quid sibi contigisset omnibus enarrauit et letus recessit. Ad comprobandum uero utrum uera essent an non que dixerat, cum illo quidam curiosi curiosum quemdam mittunt, qui diligenter hec a uicinis et ueracibus testibus inquireret. Qui hec ita esse inueniens, se nobis obtulit assertorem ueracem et idoneum testem.



CAP. Iu.---De quodam paralytico simul et muto curato.

In pago Neuernensi, et in castro Dizetensi paralysis languor quemdam hominem ex una parte totum damnauerat, et sermonis loquelam penitus abstulerat.  uicinorum itaque amicorumque nutu et auxilio ad memoriam sancti Patris accessit, membrorum sanitatem ex integro recepit, linguam ad loquendum dissolutam promeruit, Deo gratias egit, et sic ad propria repedauit. Erat uero pluribus notus, qui hec ita se habere suis affirmant assertionibus.



CAP. u.---De presbytero muto.

Et pago etiam Bituricensi et de castro Briodorensi presbyter quidam mutus ad sepulcrum uiri Dei accedit, reddi sibi quod perdiderat humiliter prostratus in oratione petiit; sed dum diutius preces suas differri uidit, domum regredi studuit. At ubi peruenit, mox quod diutius quesierat accipere meruit;  silentium in uerba resoluit, et se hec promeruisse Domini uirtute et patris Odilonis intercessione libera uoce narrauit. Hoc ita uerum esse mercator quidam diues, nomine Salomon, et plures alii fatentur sua assertione.



CAP. uI.---De ceco illuminato.

Quidam senex ex toto priuatus lumine, cum se deduci faceret a puero ad Patris sanctissimi urnam, antequam attingeret limen ostioli illius crypte qua sanctus requiescit, lumen amissum recepit, ductoremque suum iam illuminatus et uelox precessit, atque in terram ante sanctum sepulcrum prostratus pro concesso sibi lumine gratias egit, et gaudens recessit. Erat uero tunc Sabbatum ante Ramis palmarum festum.



CAP. uII.---Item de ceca sanata.


Ex castello Lucii montis quedam femina ceca ad limina sancti Patris est adducta. Que diutius ibi persistens et in oratione perseuerans, dum uidit que petebat in longum sibi differri, iam desperata, ad propria cupiens regredi, ad sepulcrum iterum accedit et licentiam redeundi a sancto cepit cum lacrymis deprecari. Inter hec uerba, profundaque mesti cordis suspiria, oculi male clausi aperiuntur, lumen ex insperato mox redditur, et ita domum propriorum, non aliorum oculorum intuitu reuertitur.



CAP. uIII.---Item de alio ceco illuminato.

Alius etiam quidam ueteranus Turonensis urbis indigena, oculorum priuatus lumine, admonitus per uisum, ductu cuiusdam sue filie sepulcrum sancti  Patris studuit inuisere. Qui ueniens ex aqua, qua sancti fuerant membra abluta, quesiuit et accepit, oculis tenebrosis infundi fecit, ut sibi redderetur lumen orauit. Et quia iam nox instabat inde recedens, hospitium et subsidia uictus  requisiuit, et nusquam inuenit. Sine cibo itaque et hospitio totam noctem pernoctauit. In crastinum uero ad sepulcrum festinus rediit, statimque uisum recepit, et letus Deo gratias magnis clamoribus inclamare cepit. Erat autem ecclesia plena hominibus, presbyteris et clericis missam celebrantibus. Ad tale spectaculum omnes cucurrerunt, rei ueritatem agnouerunt, cuncti in commune Deum benedixerunt, atque pro tam euidenti manifestoque miraculo simul cum paupere gratias egerunt.



CAP. IX.---De quodam insano ad mentem reuocato.


In burgo Siluiniacensi, quo sanctus requiescit, erat quidam mercator, nomine Rainaldus, qui propter diuturnum et grauissimum languorem penitus memoriam et sensum amiserat. Hunc fratres et parentes ad sepulcrum tanti Patris ceperunt deducere; sed ut signo sancte crucis se muniret, uel pectus tunderet, non potuerunt suadere. uenientes itaque ad sancti Patris memoriam, quoddam oblationis munus pro infirmo super sepulcrum offerunt, et censum denominatum omnibus annis uite sue persoluere se promittunt. Hoc itaque pacto, quem adduxerant amentem et insanum iam memoria ualentem et ex integro sanum ad domum reducunt.



CAP. X.---De quodam paralytico.


In burgo Antissiodorensis ciuitatis quidam ruricola nomine Rainaldus manebat. Hic a renibus deorsum omnem uim membrorum amiserat. Auditis ergo uirtutibus signorum que fiebant ad sepulcrum tanti Patris, in plaustro se poni fecit, et ad limina sancta a fratribus et uxore duci precepit. Qui ueniens et ad sepulcrum sancti Patris accedens, ex aqua sepius dicta dari sibi petiit, languida membra lauit, et ut sibi sanitas redderetur deuotus exorauit. Post hec paulatim dolor a membris abscessit, salus optata redit, et magis magisque de Dei presumens bonitate et tanti Patris confidens intercessione ad propria se reportari fecit. Non multis interiectis diebus non iam uehiculo, sed firmis incedens uestigiis ad limina  sancta regreditur, pro reddita sanitate gratias egit, uota obtulit, sue curationis indicia omnibus manifestauit, et sic ad propria recessit.



CAP. XI.---De hydropico liberato.

In comitatu Flandrensi, et in burgo uenerandi patris Otmari, quidam iuuenis clericus nomine Geraldus manebat, qui hydropico morbo ita affligebatur ut neque cibum, neque potum sine magno dolore sumere ualeret: ita uenter intumuerat ut cutis supra modum extensa pene rumpi uideretur; stare uel sedere sine maximo periculo non ualebat, incedere etiam uix poterat. Et quid dicam? omnium membrorum officiis ita carebat ut melius sibi mortem quam ipsam miserrimam uitam optaret. Hic ergo nutu diuino Siluiniacum cum magno labore  aduenit, ad sepulcrum sancti Patris se introduci petiit, ad orationem in terra procubuit, se de longe uenisse fiebili uoce conquestus, ut sanctus sibi misero opem ferret cum lacrymis rogauit. Nec mora, riuum concreti sanguinis ibidem, dum oraret, ab interioribus per os, uidentibus cunctis, euomuit, et inde surgens, nutibus et uerbis se sanum fore exclamauit. Ostendebat autem uestimento sursum collecto rugas cutis prius extense, nunc uero inflatione recedente uacuas remansisse. His ita peractis, ad propria gaudens repedauit.



CAP. XII.---Item de alio hydropico.

Iampridem etiam quidam senex uulgaris, ibidem a simili liberatus fuerat morbo.



CAP. XIII.---De quadam contracta sancta.

 In extremo confinio. Augustodunensi Molinis  est castrum super Aleris  fluuium situm. Ibi quedam iuuencula iacebat sub solario Ermengardis nobilissime matrone. Hec ex multis annis membrorum usum ita perdiderat ut nec incedere, nisi portaretur, uspiam ualeret. Hec igitur in somnis monita ut ad memoriam sancti Patris pergeret, a uicario eiusdem matrone nimiis clamoribus et importunis precibus extorsit ut se uehiculo imponeret et Siluiniacum deduci faceret. Nec mora, dum illo peruenit, et ad sepulcrum sancti accessit seseque in orationem dedit, membrorum officia redintegrantur, et que contracta uenerat erigitur, cum ipsa Deo laudes ab omnibus qui eam nouerant  redduntur. Post hec regredi illuc unde uenerat cepit, sed nescio quo occulto iudicio, antequam ueniret ad extrema uille, iterum debilitatur. Iterum aliorum manibus ad sepulcrum reportatur, atque iterum Dei omnipotentis miseratione et patris Odilonis intercessione pristine sanitati redditur; sed nequaquam ulterius extra uillam egreditur, nec terminum sue debilitationis denuo transire conatur.



CAP. XIu.---Item de alia simili modo sanata.

Quidam mercator nomine Rainaldus ibidem apud Siluiniacum degebat. Hic habebat filiam debilem cruribus, inualidam et ad supplementum doloris ex superiori parte corporis. Hanc itaque ad tumulum sancti Patris deferunt: at ubi delata est, mox se  erigere et paulatim incedere cepit, et tandiu ibidem stetit donec ex integro effectum standi uel incedendi promeruit.



CAP. Xu.---De quadam paupercula simili modo curata.

Altera mulier paupercula ibi tunc aderat, similiter ex multo tempore toto corpore debilis, que et ipsa eadem die in conspectu multitudinis uigorem obtinuit integre sanitatis. Sanctorum enim apostolorum Petri et Pauli festiuitas tunc aduenerat et multorum populorum ibidem turba confluxerat. Qui uidentes uno eodemque tempore hec tria supra scripta miracula fieri, repleti sunt stupore uehementi. Fit itaque ingens letitia, currit per aures cunctorum miraculorum uolitans fama. Hominibus promiscui sexus  ecclesia completur, diuersis et immensis clamoribus concutitur. Psallebant monachi cum clericis in  iubilo, ad celum usque populi uoces dabant pre gaudio tante nouitatis stupefacti miraculo. Christus in sanctis suis semper mirabilis ab omnibus predicatur, et quantum seruus sibi fidelissimus de eius gratia possit, certis indiciis manifestisque signis declaratur et cunctorum ore celebratur.



CAP. XuI.---De quodam captiuo a uinculis liberato.

Quidam miserabilis a quodam peruerso homine captus compedibus arctatur, et ut diligentius custodiretur arca recluditur, saxorum aceruus desuper congeritur, seracula firmantur, et ita miser per longum tempus tenetur. uerum ille captiuus in Deo spem retinens, de illis abditis tenebrarum Deum, cui obscura sunt manifesta, supplex exorat et patrem Odilonem intercessorem aduocat ut se inde eiiciat  et liberum ire concedat. Inter hec uerba sue petitionis, sentit et audit quamdam personam ad arcam accedere, et se inde ut exeat inclamare. Mox uirtute diuina saxorum aceruus huc illucque dispergitur, seracula resiliunt, compedes soluuntur: et ita incarceratus liber et absolutus de tenebris ad lucem procedit, gaudensque ad sepulcrum sancti Patris quantocius uenit, et que sibi contigerant certis indiciis omnibus enarrauit.



CAP. XuII.---De quodam mente capto sanato.

Alius quidam sancti Maioli monachorumque proprius ruricola, nomine Rotbertus, habens uxorem et filios, in amentiam totus uersus fuerat. Hunc totis uiribus repugnantem filii et parentes uiolenter ad memoriam sancti Patris adducunt, oblationem pro  eo offerunt, et mox mente et corpore saluatum domum reducunt.





SANCTI ODILONIS EPISTOLAE.



EPISTOLA PRIMA. AD FULBERTUM CARNOTENSEM EPISCOPUM.
[Bibliotheca Cluniacensis, p. 349.]


Domino et uenerabili sanctoque carissimo fratri et compresbytero FULBERTO frater ODILO salutem in  Domino.

Dilectissime uir, quid sibi uult questio prolata nobis a quodam uestro fideli clerico, placuit, ut ipse fatetur, paternitati uestre, me, licet indignum, iudicem fieri uite uestre, mandando mihi ut litteratim describerem uobis quid mihi uidetur de uestra, quantum dici fas est, irreprehensibili conuersatione. Sed oculi caligine cecitatis obtecti non ualent perspicue intueri splendorem firmamenti et globos stellarum celi. Splendorem firmamenti uoco et stellam; stellam etiam matutinam te uocabo, Danielis prophete usus testimonio: Qui docti fuerint, inquit, fulgebunt sicut splendor firmamenti. Et qui ad iustitiam erudiunt multos, sicut stelle in perpetuas eternitates. uos enim, qui talis ac tantus estis, quem  nec quidem digne cogitare ualeo, nostro debetis estimari iudicio? Nos enim, qui ignorantie tenebris pressi, nosmetipsos non possumus dignoscere, iustorum uitam nostro arbitrio nullomodo debemus estimare. uos omnis homo adeo laude dignum merito  iudicat, ut plus de uobis mirari libeat quam aliquid dicere liceat. Obrueretur intellectus nostre paruitatis pondere uestre questionis, nisi esset in promptu recordatio diuini sermonis. Ut enim daret exemplum fidelibus auctor uite et salutis, ut ipse melius scitis, utpote uir omnia euangelicus, ueniens in partes Cesaree Philippi interrogabat discipulos suos: Quem dicunt homines esse filium hominis? Et post pauca: uos autem quem me esse dicitis? Non idcirco interrogat, quem nemo nouit et quem nichil latet, ueluti qui nesciat, sed ut prelatis Ecclesie exemplum de se interrogandi prebeat. Et ideo unusquisque prepositus Ecclesie a subditis debet exquirere cuius fame, cuiusue sit opinionis; et si aliquid de se audierit, Deo, a quo si quid boni est,  habeat gratias et referat, ut de uirtutibus in uirtutem, ipso annuente, felici cursu perueniat, usquequo Dominum deorum in Sion uidere queat; si uero sinistrum aliquid de se audierit, peniteat, et de cetero sollicite emendare satagat. Sed et si uos mouet exemplo doctorum de uobis interrogandi auctoritas, predicanda a nobis est uestre sapientie claritas, uestre fidei puritas, uestreque industrie probitas: quippe quia caret omnino silentio ueritas, sed ab homine idiota et sine litteris non potest predicari Deo amabilis et in mundo odibilis. Hec de uobis nunc et alias, et in communi locutione, non aliqua fraude adulationis deceptus, non alicuius muneris, laudis, uel pecunie cupidus retuli; sed, quod ueraciter credo et quod ut fiat quam maxime opto, dicere  etiam non recuso, nec recusabo. Si autem me adulatorem iudicaueritis, audite Scripturam: Fili mi, si te lactauerint peccatores, ne acquiescas illis. Non est tamen culpabile, si illos laudemus quos dignos laude credimus, dicente Scriptura: Laudet te alienum, et non os tuum. Si autem aliquis uelit opponere quod Scriptura dicit: Ne laudes hominem in uita sua; et ego assentior, quia mortali uita uos mortuos existimo, qui ab Apostolo audistis: Mortui enim estis, et uita uestra abscondita est cum Christo in Deo. Et cum ipso et uerbis et operibus dicitis: Si enim uiuimus, Domino uiuimus; si uero morimur, Domino morimur. Siue enim uiuimus, siue morimur, Domini sumus. De cetero, carissime, ut quidam Sapiens ait: Omnia fugere poterit homo preter cor  suum. Non enim potest a se quisquam recedere. Ubi cunque enim abierit, conscientia sua illum non derelinquit. Et apostolus Paulus: Nemo scit que sunt hominis, nisi spiritus hominis, qui in ipso est. Dicerem tamen aliquid exhortandi gratia, sed quomodo debet docere indoctus, quem unctio spiritualis docet de omnibus? Sed illud reticem euangelicum: Adhuc unum tibi deest. Quid illud sit quamoptime nosti. uale



EPISTOLA II. AD PATERNUM ABBATEM.
[Apud Acherium, Spicilegii tom. III, p. 381.]

Igne diuini amoris feruido domno PATERNO, gregis Christi affectu paterno procuratori prouido, frater ODILO cum domno episcopo Santio, omnisque  Cluniacensium pauperum congregatio, monastici laboris brauium a Christo.

Si cuncta circa uos sunt prospera et pacata, gaudemus et exsultamus, et ut semper de bono proficiatis in melius uotis omnibus preoptamus. Pro statu quoque regni ut liberetur ab incursione paganorum et a persecutione falsorum Christianorum, omnipotenti Deo supplices et continuas preces omni deuotione cordis assidue offerimus. Et ut firmissima pax inter filios diue memorie domini nostri Santii regis defuncti a Deo reformetur, et continuis orationibus et indefessis die ac nocte precibus exoramus, precipueque pro carissimo nostro et uisceribus totius amoris ac dilectionis domino Redimiro, de cuius  benignitate et probitate, morumque paternorum in cunctis representatione, domnus episcopus, ipsi per omnia fidelissimus et deuotissimus, tanta et talia ad nos ueniens narrauit, ut indissolubilibus uinculis caritatis ita nos eius familiaritati et fidelitati colligauerit, quatenus nulla unquam obliuione ipsius memoria a nostris cordibus auelli possit in diuinis obsequiis. Nam quotidie pro eius pace et salute corporis et anime, post Matutinas recitamus omnes generaliter psalmum: Domine, quid multiplicati sunt. Et per omnes alias horas: Leuaui oculos meos, ut Dominus eripiat animam et corpus eius ab omni malo, custodiatque introitum et exitum illius, non solum in presenti, sed et in seculum seculi. Rogamus preterea ut hos missos, quos dominus Santius episcopus et nos  mittimus, usque ad sanctum Ioannem conducatis. uult enim domnus episcopus sua omnia que ibi dimisit, secum habere. Argentum, ut opus quod in nomine ipsius et in nomine regis defuncti super altare sancti Petri cepimus, ad perpetuum memoriale sui, et supra dicti regis perficiat. Ornamenta uero diuinis officiis consecrata penes se quandiu uixerit uult esse. Nam de auro quod ad nos ueniens secum detulit, duas listas tabule maioris altaris, dexteram uidelicet et sinistram, que destructe erant, sicut scitis, iam perfecit. Subteriorem uero que remanet, et de uaccis quas apud sanctum . . . . .



EPISTOLA III. AD DOMNUM GARSEAM.
[Ubi supra.]

 Morum probitate regalia decenter sceptra regenti, domno GARSEAE religioni . . . . . . . ODILO cum grege Cluniacensium pauperum sibi commisso, firmam cum fratribus et amicis, omnibusque uobis iure subiectis pacem in Domino, ac de cunctis inimicis uictoriam cum triumpho.

Gaudemus, et omnipotenti Deo gratias referimus, quod uos sublimiter et gloriose tam in sui dilectione et notitia quam in seculari semper audimus crescere et proficere potentia. Sumus itaque ex indissolubili familiaritate et societate qua olim patri uestro probamur copulati, ita in uestra fidelitate deuoti, ut pro uestra uestrorumque salute et incolumitate, atque de cunctis inimicis uestris uictoria Deum exoremus assiduis precibus, poscentes eius clementissimam  benignitatem, ut sic cuncta uestra secundum suam uoluntatem nobiliter disponat, quod post presentem gloriam et felicitatem, ad celestia gaudia uos perducat. Preterea, licet non sine rubore, pandere cogimur uestre sublimitatis munificentie nostre inopie necessitatem, qua iam per duos et eo amplius annos affligimur continue; nam generalis totius regni paupertas, famis quoque et inopie nos opprimit calamitas, sicut et alios nostre uicinitatis compatriotas: quod periculum ut euadere possimus, uestro adminiculo, si placet, perquam plurimum indigemus. Pacem et uictoriam atque perpetuam uitam ut Dominus uobis concedat, tota nostra fraternitas et optat et orat. uale.



EPISTOLA Iu. AD MATRONAM R . . .
[Ubi supra.]


Nobilissime matrone R. frater ODILO fideles orationes.

Mirarer, domina, ualde cur me ignotum et immeritum toties salutationibus tuis letificas, muneribus amplificas, nisi illam maternam bonitatem agnoscerem et in te sentirem, que omnibus tam notis quam Ignotis, promeritis et immeritis, communis et equalis esse solebat. Unde non ad mirandum, sed ad gratias referendum totus conuertor, scilicet de  omnibus bonis que tua caritas nobis et nostris semper solet impendere. Orationibus nostris fratrumque nostrorum per fratrem Luitfridum dignata es te commendare; in quibus scias deuotissime te esse susceptam atque ascriptam, et non solum te, sed etiam carissimum amicum nostrum seniorem tuum A . . . . . . . . . ac dulcissimum fratrem eius E . . . . . . . . de quibus semper bene audiui, et adhuc, Deo gratias, audio. Quos utrosque ut officiosissime ex nostra parte salutes, multum tuam rogo caritatem. uale, et memor tui, nunquam immemor existas.





SANCTI ODILONIS ABBATIS CLUNIACENSIS u DE uITA BEATI MAIOLI ABBATIS LIBELLUS.




PRAEFATIO.

 HUGONI  et carissimo fratri ALMANNO, ODILO presbyter, in Domino salutem.

Cum residerem preterito tempore paschali, in claustro Romani monasterii, pridie quam patris nostri Maioli superueniret solemnitas, unus e fratribus, nomine Ioannes, qui, secundum sui nominis congruam interpretationem, Domini gratie ditatus est munere, incepit inquirere in quo uolumine eadem nocte lectiones deberet adnotare. Ad quem ego: Consequens est ut in huius patris memoria beatissimi patris Gregorii recitentur eloquia, quippe quia idem pater, dum aduixit, eadem studiosissime frequenter et audiuit et legit, et, cum libuit, de eisdem facundo sermone disseruit. Exempto post modicum uespertinali officio, ac prefinito diurne seruitutis  tempore, tam ordo quam necessitas inuitabat nos ad stratum accedere. Eram tunc temporis lugens et deflens non modo damnum rei familiaris, sed et insolite calamitatis et inaudite miserie ingens  periculum, et, quod magis urgebat, totius patrie et omnium pauperum grande lamentabileque dispendium. Tanti uero discriminis tantique meroris anxia cogitatio perplures iam me noctes insomnem reddiderat. Sed eadem denique nocte, cum solito more mordax cogitatio sensibus nostris importune se uellet ingerere, ut mihi a Domino deposceret consolationis auxilium, beatum cepi exorare Maiolum. Post paululum uero mihi suggerere cepit tanti patris dulcis memoria et quodammodo promittendo dicere ut, si animum in eius laudibus occupare satagerem, celestis consolationis presidium quantocius procul dubio inuenire possem. Idcirco, dilectissimi seniores et fratres, etsi non secundum magnitudinem sui, tamen secundum paruitatem intellectus  nostri, opus subiectum scribere curaui. Qualecunque etenim istud opus sit, ignis spiritualis sensus uestri ut examinet, discernat et corrigat, nostra fraternitas optat et orat.



INCIPIT TEXTUS LIBELLI.


 Post apostolorum et euangelistarum sacrosancta, diuina et salutaria documenta, ac uictoriosissima et inuictissima beatorum martyrum gloriosa certamina, tertio, ut ita dicam, loco, prestitit diuina dignatio Ecclesie sue noua solatia, luminaria uidelicet amore ardentia, sermone lucentia. Apostolicos dico  sacerdotes et illustrissimos uiros, humana scientia non uane, sed salubriter preditos, diuina sapientia refertos, per quorum spiritalem intelligentiam et in diuinis litteris perspicacissimam indagationem legis umbra lucesceret, sermo propheticus, sui profunditate altissimus suique altitudine profundissimus,  spiritaliter intellectus ad lucem procederet, Euangelici quoque luminis gloria, uirtus ac maiestas totius mundi densissimas effugaret tenebras. Per horum etenim sincerissimam industriam apostolici actus exponuntur et commendantur fidelibus. Per horum deuotissimum studium, beatorum martyrum triumphus Ecclesie sancte commendatur et meritum. Istorum namque fide, sapientia et predicationis instantia susurrantium et oblatrantium contra fidem catholicam murmur compescitur et opprimitur, schismaticorum strepitus sedatur et os uana loquentium obstruitur, idolorum potestas destruitur, gentilium crudelitas superatur, philosophorum insania contemnitur, conspuitur et annullatur; omnium hereticorum falsitas, perfidia, infidelitas,  error et rabies ueluti fetor fumosus, et fumus fetidissimus, ut nunquam et nusquam possit apparere, exsufflatur, et in nichilum resoluitur et exhalatur. Postquam tales et tantos uiros, utpote ciues suos, et Regis sui domesticos aula celestis letabunda suscepit, ex ipsa suprema celestique republica, diuina censura quarto loco ordine congruo paruulis Ecclesie consulere uoluit, ita ut gratiam, quam prestare dignabatur per sublimes et fortes, postmodum prestaret per humiles et innocentes et simplices. Deinde cepit monasticus ordo pullulare, et, ut uerius dicamus, reuiuiscere; quem a beato Helia et Ioanne Baptista nouimus processisse, et ita per apostolicam et conuersationem et uitam, et incrementa uirtutum, et exercitia sanctorum spiritualium  Patrum ad nos usque gaudemus peruenisse. Per ipsos etenim et ab ipsis perfectissime adimpleta est perfectio illius unius ac specialis euangelici, imo Dominici precepti: quod deerat illi adolescenti, de possessione uite eterne apud Saluatorem conquirenti, respondente sibi eodem Domino Christo ac dicente: Si uis perfectus esse, uade et uende omnia que habes, et da pauperibus, et habebis thesaurum in celo, et ueni sequere me .

Inter huius uero salutiferi precepti intentissimos auditores et strenuissimos exsecutores, beatissimus pater, merito Benedictus et nomine, quasi quoddam sidus celeste preclarus enituit. Qui tantus ac talis, uita, moribus et miraculis exstitit, ut eius ortum, uitam et obitum describendo sanctissimus papa Gregorius,  per omnia uir apostolicus et apostolice sedis episcopus, testimonium ei preberet, qui inter principales primates Ecclesie insigne quoddam et principale priuilegium et uite et doctrina dignoscitur  obtinere. Processu uero temporis, post transitum uidelicet supradicti piissimi patris, per beatum Maurum eius discipulum omnis pene Gallia  eius institutionis et religionis suscepit exordium. Deinde per eum et eos quos ipse ad iustitiam erudiuit, per plurima temporum spatia, eadem religio ad cumulum perfectionis excreuit, eis ab hac uita decedentibus, iustitia rarescente, nequitia crebrescente, et matre omnium bonarum uirtutum disciplina tepescente, ceperunt studia Patrum piorum deficere, et sicut per religiosos et feruore sancti Spiritus plenos sancte institutionis norma gradatim perfectionis accepit augmentum, ita per negligentes et desidiosos paulatim decidit in defectum. Salutaris igitur propositi perniciosa defectio usque ad tempus illud irrepserat  latitando, quo fauente Willelmo Christianissimo Aquitanorum principe, beate memorie abbas, Berno nomine, in partibus Burgundie, cespite Matiscensi, pago qui uocatur Cluniacus, monasterium cepit construere et, in quantum potuit, in eadem constructione elaborare studuit et pie deuotionis affectum laborioso certamine ad laudabilem perduxit effectum. Huius enim merito et exemplo, plures tranquillum portum monasterii requirentes conuertuntur de seculo. Ex quibus omnibus unum excipiendo recolimus et recolendo excipimus, quem ad salutem multorum prouenisse comperimus.

Fuit uir ille, Odo nomine, uir per cuncta laudabilis, beatissimi Martini Ecclesie Turonensis pontificis fidelis deuotissimus, et eiusdem Ecclesie clericus  et canonicus. Hic etenim uir honestus et humilis, admodum in regulari exercitatione edoctus, postquam supradictus pater ab hac luce discessit, ad regimen abbatie multorum fidelium electione successit. Deinde qualiter ad culmen uirtutum peruenit, studiis eius narrantibus, Romanus orbis edidicit. Huic successit felicis memorie, Heymardus nomine, beate simplicitatis et innocentie filius. Hic in augmentatione prediorum et acquisitione temporalis commodi adeo studiosus fuit et in obseruatione satis deuotus. Hic et amissionem temporalis luminis et quidquid sibi aduersitatis accidere potuit absque omni murmuratione et indignatione patientissime tulit. Hic etenim uir ob meritum patientie simplicis et innocentis uite tanto talique a Christo ditatus est munere ut, eius tempore,  ad amorem monastici ordinis auctorem nostre salutis beatum Maiolum dignatus sit accersere. In huius uero conuersionis obsequio, multum ualuit uenerabilis uiri Hildebranni  dulcis collocutio et  spiritalis suggestio. Hic cum esset ex prioribus Cluniensibus monachis, et eiusdem monasterii prepositus, bis inuitatus ut officium abbatie susciperet, sed noluit, quia semper plus obedire quam precipere et magis subesse quam preesse uoluit. Putat me aliquis forsitan desipuisse idcirco quia, cum de beato Maiolo disponerem scribere, de superioribus me tanta contigit edixisse. Non enim quis credat fortuitu accidisse, sed de industria prouide factum esse. Quidquid enim in superioribus de iustis et sanctis hominibus diximus, totum in isto de quo loqui uolumus, uel pleniter, uel ex magna parte redolere cognouimus.

Fuit uir iste, beatissimus pater noster Maiolus, preclaro stemmate ortus ac nobilibus parentibus peruigili cura ad ipsa infantia nobiliter enutritus.  Procedente pueritie tempore, addictus est ecclesiasticis studiis, ut imbueretur litteris spiritalibus. Superno igitur nutu et diuina prouidentia actum est ut tam bone spei puer tunc in diuinis actibus arctius intentus esset, ut totum adolescentie tempus sine periculo castitatis transigeret, et ita factum est ut, per totum uite sue spatium decus in corpore suo retineret uirgineum. Iuuenili iam imminente etate, altiora et potiora in diuinis, acriora in humanis studiis et grauiora non distulit attentare, et ideo per utramque exercitatus doctrinam non timuit accedere Lugdunensem ad aram  . Deinde apud hanc urbem philosophie nutricem et matrem  , et que totius Gallie, ex antiquo more et ecclesiastico iure, non immerito retineret arcem  , Antonium, uirum eruditum et prudentem, in liberalibus studiis habere  uoluit preceptorem  . Postea uero multo magis exempla secutus Antonii illius magni et solius Christi discipuli, quam studia istius Antonii seculari professione philosophi. Postea uero a supradicta urbe ad ciuitatem Matiscensem a proceribus patrie et ciuibus suis, uidelicet cognatis et amicis inuitatus ueniens, ut erat uir religiosus, religiose aliquantulum apud illos manens, cuius uita laudabilis et admirabile studium non potuit latere supradicte ciuitatis episcopum  . A quo humiliter inuitatus, consultu clericorum et ciuium, ut in eadem Ecclesia non dedignaretur administrare archidiaconatus officium. uir quippe, ut erat humilitatis gratia preditus, parere non distulit quo sibi diuinitus per ministerium pontificis imperari cognouit. Et, ut res postmodum  late patuit, totum illud negotium ad maioris utilitatis dirigebatur cumulum.

Suscepto denique tante dignitatis officio, talem se exhibuit ut Deo placeret et mundo; non mundo in maligno posito, sed mundo per sanguinem Christi reconciliato Deo Patri. Habet enim predicta ciuitas uicinum monasterium, quod multis uidetur spiritalibus studiis decentissime adornatum, ad quod iam dictus senior, a patre monasterii et fratribus frequenter accersitus, cum quibus et frequens habebat colloquium et spiritale contubernium. Inter ipsa denique dulcissima colloquia et mutua sincerissime caritatis obsequia, uidentes fratres supradicti cenobii mentis intuitu eius angelicam faciem, audientes cordis auditu mellifluam facundiam,  desiderabant ut eum possent sibi acquirere fratrem, quem postmodum habere merentur et patrem. Erat ad hoc intentus grex omnis Dominicus, sed ille senior Eldebrannus [Hildebrannus], de quo supra diximus, ut euenire posset elaborabat ardentius. Generabat iam in eo gratia Domini contemptum seculi, secundum et uotum fratrum supradicti cenobii. Quid plura? Deposito ecclesiastice dignitatis officio, spreto mundane nobilitatis supercilio, relicto seculari et amicorum et parentum consortio, ut libere posset seruire uero Regi Christo, totum se subdidit celesti magisterio. Nec multo post condicto tempore, certo die ad monasterium ueniens  officiosissime suscipitur, regulariter introducitur et, ut moris est, honorabiliter et caritatiue tractatur. Quam grande fuit gaudium inter fratres de eius aduentu, quam ingens letitia, quam celebris exsultatio, non potest ad plenum noster edicere sermo. Deinceps adfuit ei ad contemptum mundi prompta uoluntas, ad amorem Dei firmissima caritas, ad dilectionem proximi chara fraternitas, ad perdiscendum regularis obseruantie ordinem nulla difficultas, et ad exhibendum non solum abbati, sed etiam fratribus obedientie bonum celebris alacritas, et ad dandum omnibus exemplum regnabat in eo pura simplicitas. Qualis fuit eius conuersatio inter fratres in initio sue conuersationis, apparuit ex affectu eorumdem fratrum, tempore celeberrime  sue electionis. Non erat iam necesse ut aliquis eum ad obseruantiam regularem instrueret, quem, ut sanctus euangelista dicit, unctio gratie celestis de omnibus erudiebat .

Cepit interea uita et doctrina tam perfecte clarescere ut in domo Dei laude fidelium omnium primum et precipuum locum meruerit obtinere. Sic enim placuit Diuinitati ut per diuersos gradus humilitatis ascenderet ad culmen monastice perfectionis, ut non iam ex aliis unus, sed inter ceteros et super omnes uideretur precipuus. Sexto namque anno, ut fertur, conuersionis sue a seculo, supra nominatus abbas felicis memorie, domnus uidelicet et pius pater, Haymardus nomine, cuius monachus beatus erat Maiolus cuiusque monitis  et iussionibus tota mentis intentione et corporis possibilitate parebat semperque parere decreuerat, cepit destitui in terra [interea] tota ualetudine corporis et, quod sibi grauius erat, licet patienter ferret, amissione temporalis luminis. Et cum iam se ad occasum uergere presciret et cognosceret se non posse diu tanti cenobii tantarumque spiritualium ouium curam gerere, de ordinatione cepit monasterii suique successoris electione cum spiritalibus et religiosis fratribus spiritaliter tractare, et cum tranquillitate animi patienter disponere. Facta est autem ab omnibus inquisitio, et ad quem omnium fratrum tendebat, ad domnum  scilicet Maiolum, peruenit electio. De cuius etenim electionis negotio, secundum granditatem sui dicere non sufficio, sed ut eloquio utar breuissimo, nec ibi nec alibi ad illud officium beato Maiolo nec potuit nec poterit prestantior inueniri. Quid plura? Electus aduocatur, inuitatus restitit, rogatus contradicit, adiuratus tremiscit, interdictus quiescit. Proinde laudes Deo referimus quoniam superauit contradictionis decretum obedientie predicabile documentum. Postremo a fratribus eligitur, a populo acclamatur, a pontificibus benedicitur, et a supradicto patre monasterii in loco sublimi celeberrime collocatur, et a fratribus officiosissime salutatur, et ab omnibus domnus et abba honoratur  et colitur. Et non solum a suis, sed etiam ab omnibus  qui eum uidere et cognoscere potuerunt, ultra omnes sui temporis homines omni honore et ueneratione est habitus. De cuius ortu et uita, moribus, miraculis et obitu, maiorum nostrorum dicta preclaro famine prolata sufficiant. Illi uero qui de magnis maxima dicere potuerunt, clarissimos eius actus et merita a Domino sibi collata magnifice descripserunt. Ego uero ultimus seruorum illius seruulus, non alia, sed ea que ipsi prefati sunt, stylo paupere ac breuissimis distinctionibus capitulatim quoquomodo ausus sum adnotare, secutus Alcuinum  , maioris Caroli imperatoris magistrum, sic et impar eo quantum peccator iusto, illiteratus perito, fari nesciens facundissimo. Ille summi et incomparabilis uiri et sanctissimi sacer otis Martini uitam, a Seuero Sulpitio  altissimo stylo descriptam, dictis plenioribus elucidatam, ad nostram nostrorumque similium destinauit notitiam. Sicut nemo post apostolos beatissimo equatur Martino, ita et ego multum me imparem profiteor Alcuino. Dixit ille, utpote magnus, magna de magno; dicam ego paruus parua de magno. Dixit ille de suo Martino sicut de summo sacerdote et incomparabili uiro; dicam ego de Maiolo, sicut de piissimo patre et abbate sanctissimo, prestantissimo uiro et uere catholico.

Fuit igitur ille clarissimis natalibus ortus, et ex utroque parente gemina nobilitate coruscus. Hic, ad illuminationem multorum, ab ipso eterno Lumine luminum, uelut astrum persplendidum, humane  conditionis destinatur ad ortum. Fuit enim ipse, nobilis ut erat, et nobiliter nutritus, et solerter eruditus. Et ut ab inferioribus ad altiora conscendere ualeamus, erat uir iam dictus, sepe dicendus sepeque recolendus, ingressu grauis, uoce sublimis, ore facundus, uisu iucundus, uultu angelicus, aspectu serenus, in omni motu, gestu uel actu corporis honestatem presentans. Omnium membrorum conuenienti  positione decentissime comptus, omnium mortalium mihi uidebatur pulcherrimus. Erat enim fide firmus, spe certus, gemina caritate refertus, sapientia clarus, intellectu mirabilis, consilio prouidus, robustus fortitudine, spiritalis scientie assiduus cultor et caritatiue pietatis uerus amator. Repleuit eum spiritus timoris Domini: qui, ut Dauid propheta testatur, initium sapientie  esse dignoscitur, illius uidelicet sapientie, cuius claritate beatus Maiolus perfusus, celestium beatitudinum meruit percipere munus. Huius muneris lumine noster Maiolus accensus, cum pauperibus spiritu pauper uoluit fieri, ut a rege celorum regno celesti mereretur ditari. Cum beatis mitibus studuit mitescere, ut cum ipsis posset terram uiuentium possidere. Cum  beatis lugentibus desiderabat filiorum suorum negligentias et totius mundi discrimina plangere, ut ad eternam consolationem cum suis omnibus posset peruenire. Esurientibus et sitientibus iustitiam, eamdem iustitiam esuriendo et sitiendo studuit sociare, et cum ipsis in celesti conuiuio epulari, semper et spiritalibus deliciis satiari. Studuit ut miseris misericors esset, ut cum beatis misericordibus misericordiam a Domino consequi posset. In quantum homo intentus assidue celesti desiderio, diuinam contemplationem iustis meritis et iugi deprecatione meruit obtinere, ut cum beatis cor mundum habentibus dignus mereretur Domini uisione. Et, ut uerissime mereretur Dei filius uocari et esse, perfecte didicit esse pacificus, ut non tantum modo ad  possidendam animam suam haberet patientiam, sed ut omnes discordantes, ut potuit, ad concordiam reuocaret et pacem. Propter iustitiam persecutiones et passiones ab antiquo hoste et malis hominibus patienter didicit sustinere, ut beatus propter iustitiam patientibus et spiritu pauperibus ad percipiendum et possidendum regnum celorum posset fieri sociatus .

Tribus supradictis adornatus uirtutibus, beatissimus pater Maiolus, et octo ex Euangelio benedictionibus circumfultus undique, etiam quatuor cardinales disciplinas feruenti desiderio studuit acquirere et acquisitas operibus iustis incolere, ut per prudentiam suam suorumque in antea prouideret  salutem; per temperantiam, que alio nomine uocatur modestia, temperamento iuste discretionis modeste disponeret spiritalia iniuncta sibi negotia; per fortitudinem diabolo uitiisque eius ualeret resistere, et resistendo, ipsum auctorem malitie, decertando legitime, uiriliter superare; per iustitiam uero, que per omnia genera uirtutum diffunditur et earumdem uirtutum condimentum esse uidetur,  sobrie, et pie et iuste uiuendo , bonum certamen certando, cursum consummando, fidem seruando, repositam sibi coronam iustitie ab ipso mereretur percipere , qui est omnium uirtutum largitor et auctor, et ante omnia et super omnia Deus benedictus in secula, cuius benedictionis largitas et clemens benignitas contulit nobis in munere quo tali tantoque frueremur pastore. In quo habemus exemplum quod sequamur, et in quo nobis apposita est forma cui imprimamur, sicut B. Gregorius de capite nostro Iesu Christo, Domino nostro, dicit, in cuius corporis propagatione beatus Maiolus, ueluti sanissimum membrum, optimum locum meruit obtinere. De cuius uita et uirtutibus anime cum quis audierit prescripta predicamenta retexere,  curabit forsitan de miraculis uisibilibus et corporalibus signis inquirere, quibus astipulatur et corroboratur fides illorum qui solent dubitare de meritis et premiis electorum; quibus B. Gregorii uerbis respondendum est: »Fides non habet meritum, ubi humana ratio probat experimentum.« Et ne quis dubitet de sanctitate eius et gloria, discat ab eis qui eum uisu et auditu nouerunt qualiter uixit, qualiter docuit et qualiter plenus dierum, adornatus uirtutibus ab hac luce discessit, et cum cognouerit eum fidelium attestatione sancte uixisse, recte docuisse, credat eum procul dubio ad sanctorum omnium gloriam Christo duce peruenisse. Quanta per eum Dominus et ante et post transitum eius ostendere dignatus est miracula,  testantur uolumina a doctissimis uiris ordinata sensu catholico, calamo conscripta rhetorico et in quibusdam locis metro uariata dactylico. Et quia Deus omnipotens nullum tempus patitur transire sine testimonio sue benignitatis, ad corrigendas negligentias nostre fragilitatis frequenter renouat exempla sanctitatis. Sed et isto tempore frequentius solito contigit euenisse.

Inter omnes titulum sanctitatis preferentes qui nostris temporibus effulserunt, beatus Maiolus precipuus apparuit. De cuius honestis moribus et uite honeste uirtutibus, a nobis pro tempore pauca dicenda sunt. Ut uere fatear, fuit ad omnia utilis et per cuncta laudabilis. Erat enim honestas in actione, sobrietas in consuetudine, humilitas in prosperitate,  patientia in aduersitate. Mansuetis erat affabilis, superbis terribilis, parcus cum debuit, diffusus ut decuit. Non diuersus in habitu, non confusus in actu. Quantum ad hominem unus semper et idem. Deuotus imitator sanctorum, et eorum maxime intentus auditor esse studuit, quorum seruituti et disciplinis ad obediendum et seruiendum se subdidit. Illam septenariam copulam ab apostolo Petro in ternario et quaternario numero ordine mirifico luculenter dispositam, non aure surda audiens audiendo addidicit, et, ut alii discerent, lingua ac manu perdocuit, ministrans in fide uirtutem, in uirtute autem scientiam, in scientia autem abstinentiam, in abstinentia autem patientiam, in patientia autem pietatem, in pietate autem amorem fraternitatis, in amore  autem fraternitatis caritatem . Preferebat etiam dialecticis syllogismis, et rhetoricis argumentis et omnibus ingeniis philosophorum omnium apostolice simplicitatis predicabile documentum, dicens cum Paulo: Ego enim didici, in quibus sum sufficiens; scio et humiliari, scio et abundare. Ubique et in omnibus institutus sum, et satiari et esurire, et abundare et penuriam pati. Omnia possum in eo qui me confortat . Tantorum doctorum et diuinorum philosophorum sapientia perdoctus, et totius ecclesiastice discipline eruditionibus et uirtutibus illustratus, ut de Moyse Ecclesiasticus sermo loquitur: Factus est Deo dilectus et hominibus, et ideo memoria eius in benedictione est . uere dilectus Deo et hominibus exstitit Pater  Maiolus, quia, per dilectionem Dei et proximi quam firmiter tenuit, Deo placuit et hominibus; ita studuit placere hominibus ut Deo non displiceret, ita Deo ut hominibus prodesset. Placuit Deo, bene uiuendo et recte docendo. Placuit hominibus, pro posse spiritalia et temporalia eis beneficia exhibendo. uere enim memoriam eius in benedictione cognoscimus existere, dum recolimus et adhuc perspicue cernimus per eum et eos quos in Christo genuit edificia fabrice celestis excreuisse, creuisse et crescere. Et ut pace spiritualium artificum in eadem fabrica laborantium dicam, unus precipue refulsit, qui nuper rebus humanis excessit, et qui plus omnibus nobis, laborauit, domnus uidelicet et abba Willelmus  , de cuius clarissimis actibus et uita laudabili et mirabili  conuersatione paruitas nostra non sufficit quod sentit ad plenum referre.

Quam perspicue beatissimi Maioli eiusque discipulorum in benedictione existat memoria, respondeant monasteria ab ipsis alia a fundamentis constructa, alia de corruptione cum incremento uirtutum ad meliorem statum reducta. Quantum uir iste, de quo loquimur, Deo placuit, per signa et miracula que per meritum eius Dominus operatus est, hominibus manifeste dignatus est demonstrare, dum multorum fidelium, ut fidelissima testatur relatio, multis diuersis infirmitatibus constricti, etiam de de uita desperantes, ab eo uisitati per gratiam Domini pristine sanitati sunt redditi. Plures, oculorum detersa caligine, per meritum eius clarius ceperunt  uidere. Multi diuersi generis febribus afflicti, prestante Domini gratia, eius orationibus sunt liberati. Multi, ut ferunt, a ueneno serpentium, morsibus luporum et canum, incursione et illusione demonum per Dominice crucis signaculum dextera eius expressum meruerunt recipere salutare remedium. Multi, in periculis fluminum, ab ictibus fulgurum et ceteris incommoditatibus eius sunt liberati intercessionibus. Aliquando candele, uel negligentia cubicularii uel occasione alicuius euentus in noctibus ante lectum eius exstincte, ut testati sunt qui adfuerunt, diuinitus sunt lumini restitute.

Cum esset aliquando in monasterio sanctissimi martyris Dionysii, et nocturno tempore legeret, ut sui moris erat, eiusdem martyris et admirabilis  utraque lingua, utraque conditione philosophi, librum De principatu celesti, graui somno superueniente candela de manu eius super libri paginam defluit. Accidit tunc quiddam mirabile et insolitum. Ignis, nature sue officium prosequens, lignum [linum]  consumpsit et ceram, paginam dimisit illesam. Si non ressuscitauit mortuorum corpora, sunt alia potiora et clariora que per eum Dominus patrauit miracula. Si anima plus est quam corpus , multo maior et excellentior est animarum ad uitam eternam reparatio quam resuscitatio corporum ad uite huius erumnas et pericula redeuntium. Quantos de morte anime et uitiorum uoragine suscitauit et in uias uite suo exemplo introduxit, eorum numerositas, soli Deo cognita, dinumerare non sinit. His et eiuscemodi uirtutibus clarus Deo et hominibus exstitit charus. Multi catholici et honorabiles clerici, religiosi monachi et reuerendi abbates uenerabantur illum ut sanctissimum Patrem. Sancti et sapientes episcopi tractabant illum ut carissimum  fratrem. Ab imperatoribus et imperatricibus, regibus et mundi principibus senior appellabatur et dominus. Honorabatur a pontificibus apostolice sedis, et uere erat eo tempore princeps religionis monastice. Ille D. Cesar et Maximus Otto eum diligebat pectore toto. Diligebat eum eiusdem Cesaris coniux, diua Adaleida imperatrix Augusta  , caritate sincerissima et deuotione carissima. Diligebat eum eorum filius humili deuotione, imperator Otto, affectu et non dissimili uoto; Chuonradus, supradicte imperatricis frater nobilis et pacificus, eiusque Mathildis nobilissima coniux. Quanto frequentius faciem eius cernebant, tanto amplius in eius amore crescebant. Quid dicam de nobilissimo Henrico Burgundionum duce? Quid de Lamberto, illustrissimo uiro et nobilissimo  comite? Quid de Willelmo?  quid de Ricardo  Aquitanorum et Normanorum fortissimis ducibus? Quid de Italicis principibus et marchionibus? Quantum illum Willelmus rector Prouincie  coluit, uita illius et finis ostendit. Per eius  quoque meritum et fidele obsequium beati Benedicti percipere meruit habitum.

Archeanbaldus  etiam Siluiniacensis loci prouisor  fidelissimus, inter suos clarissimus, et adiacentis patrie pater et pauperum tutor fortissimus, quantum et qualiter exstitit beato Maiolo deuotus, supradictus multimode predicat locus, ab eo et ante et post transitum semper dicendi patris edificiis, et diuitiis et diuersorum ornamentorum speciebus ornatus et nobilitatus, ita ut deceret si tale quid fecisset aliquis ex regibus. Iste uero, qui nunc superest, honoris eius heres et nominis, bene tractat locum illum, nullum etiam infert habitatoribus damnum. Adeo magnificatus et glorificatus est beatus Maiolus, Domini preueniente gratia, in conspectu  regum et principum, coram omni populo, ut possimus dicere de eo sine dubio, quod de Moysis Dei famulo Ecclesiasticus replicat sermo: Glorificauit illum in conspectu regum, et ostendit illi gloriam suam . Hugo, rex Francorum, quoties  illum uidit, humili deuotione suscepit et cum magno honore tractauit. Tempore uero sue uocationis, ad se uenire rogauit ea intentione ut monasterium sancti Dionysii eius consilio et adiutorio melius quam tunc erat ordinari posset  . Ille sciens dictum a Domino: Reddite que sunt Cesaris Cesari, et que sunt Dei Deo ; et illud Apostoli preceptum: Deum timete, regem honorificate , ad illud negotium peragendum, gaudens iter suscepit, usque ad locum Siluiniacum peruenit  , ubi, se Deo uocante, plenus dierum et sanctitate ex hac uita obiit, quinto Idus Maii, illucescente feria sexta, post celebrationem ipsius sacratissime solemnitatis qua Christus iehsu Dominus noster, subacto mortis principe, ad dexteram  Patris ascendit et fideli suo Maiolo ascendendi post se iter ostendit. Post cuius transitum, supradictus rex Hugo, aduentus sui presentia et regalibus donis, exsequias eius honorauit  et tumulum, ubi prestante Domino multa patrata sunt et  patrantur miracula, et plurimis plurima prestita sunt et prestantur beneficia: quorum numerositatem et magnitudinem non sufficit per ordinem omnium nostrorum enarrare memoria. Sed ut breuissima utar conclusione, ad sepulcrum istius sanctissimi uiri de quo loquimur et cuius uitam et merita caritati fidelium commendare nitimur, gratia et misericordia Christi a quacunque infirmitate detenti multi sanati sunt et sanantur infirmi. Ibi paralytici eriguntur et claudi, ibi febricitantes et ceci, ibi a demonibus possessi mundantur, et nescimus cuius generis igne terribiliter et miserabiliter adusti liberantur  . Et quisquis ibi deuotus adueniens de quacunque necessitate fideliter auxilium expetit, uoti sui compos effectus redit ad  propria sospes et letus, prestante Domino nostro Iesu Christo, qui uiuit et regnat in unitate spiritus sancti Deus per omnia secula seculorum. Amen.

Cum enim huic sententie uellem finem imponere, in qua de beati Maioli uita et moribus fideli temeritate et humili presumptione nisus sum aliquid dicere, uenit in memoria memorabile quoddam presagium, quod in genitore illius quorumdam fidelium relatione audiueram gestum. Quod, ut quidam referunt, isdem pater frequenter iucundo sermone solitus erat referre. Sed ego huic operi timebam inserere, ne alicui uideretur incredibile. Postquam accidentia quedam, que temporibus illius euenire contigit, quibus presagium illud apertissima ratione fauebat, recolere cepi, indubitanter inde  aliquid dicere disposui. Sed insolite rei noua materies contradicebat incipere, quod ob granditatem sui timebam me non posse perficere. Et cum hec cogitarem, dicebat ipsa mea cogitatio mihi: Tam idonee poterit quis referre ingenio alicuius uiri boni delusam crudelissimam rabiem lupi, sicut ille retulit mansuetudinem et obedientiam leonis, qui scripsit uitam B. Hieronymi diuine legis interpretis, doctissimi, eruditissimi et catholici uiri? Imminente itaque tempore illo quo ab Hispanie finibus ebulliens crudelissima Sarracenorum ingens multitudo per iter nauale ad terminos usque Italie atque Prouincie peruenit et in utroque regno utriusque ordinis sexus etatis hominum strages dedit; deinde monasteria destruens, urbes, uicos uillasque depopulans et sic  per Alpes Iulias usque ad iuga Penninarum Alpium rapido cursu peruenit, ibique impietatis sue frena relaxans, per multorum temporum spatia Christiani nominis populos diuersis infestationibus et calamitatibus afflixit, alios occidendo, alios capiendo, alios bonis suis omnibus exspoliando, impietatis sue uota taliter tyrannica exercitatione compleuit; inter cetera mala que populus ille nefandissimus gessit, beatissimum Patrem Maiolum, a liminibus apostolorum redeuntem, fraude et insidiis cepit, rebus omnibus exspoliatum, uinculis alligauit, fame et siti afflixit. Ille uero diuinitus absolutus, ad postremum pecuniis monasterii sui redemptus, de manibus illorum Domino protegente euasit illesus, et eius iniusta captio expulsionis illorum et perpetue perditionis  fuit occasio. Sicut uero, post passionem Christi, Iudei sunt a suis exsulati, ita, post captionem serui illius et fidelissimi eius famuli Maioli, Sarraceni a finibus Christianorum sunt expulsi. Et sicut per Titum et uespasianum, Romanorum principes, Dominus a Iudeis uindictam exercuit, ita per Willelmum illustrissimum uirum  et Christianissimum principem, meritis beati Maioli iugum Sarracenorum ab humeris Christianorum deposuit. Et multa terrarum spatia, ab eis iniuste possessa, ab eorum tyrannica dominatione potenti uirtute eripuit. Sed, his dictis, necesse est ut ad proposita redeamus.

Que sunt que proposuimus? Presagium quoddam memorabile, fauens accidentiis temporibus beati Maioli superuenientibus. Que sunt illa accidentia?  Sarracenorum improuisus aduentus, Christianorum afflictio, monasteriorum et urbium destructio, ipsius beati Maioli captio, redemptio, et liberatio  , et eiusdem ferocissime gentis a Christianorum finibus, Christo auxiliante, deiectio. Quod uel quale est illud presagium memorabile? Precessit enim crudelissimam infestationem Sarracenorum rabies inaudita luporum in illis maxime partibus, in quibus post transitum maris totus Sarracenorum efferbuit impetus. Diximus pro modulo qualiter liberata est fidelium multitudo a Sarracenorum persecutione, dicamus pro posse quo ordine liberata est patria a luporum infestatione. Fuit eodem tempore quidam miles in illis partibus, nomine Folcherius  , in armis strenuus, iure hereditario ceterisque bonis et diuitiis ditissimus,  et, ut de nobilissima eius prole diximus, ex utroque parente gemina nobilitate coruscus, uir magni consilii, prudentis sagacisque ingenii, pater uidelicet istius sanctissimi Patris nostri, de quo loquimur, Maioli. In cuius possessione et affinitate supradicta rabies luporum excreuit quam maxime. In quorum horum, uidelicet luporum, multitudine unus uidebatur ceteris corpore ualidior, cursu uelocior, ad dilacerandum crudelior, ad deuorandum elatior in tantum ut humanorum corporum membra sua uoracitate deglutiret integra. Tunc uir ille, audiens et uidens quotidie talem pestem tantamque calamitatem excrescere, non modo suam, sed etiam aliorum necessitatem cepit intra se tractare et intensissime cogitare qualiter se suosque ciues de tanto talique  periculo potuisset liberare. Tunc demum diuino nutu admonitus, celesti consilio confortatus, precepit sepes erigere, caulas componere, arietes, oues et agnos in eas introducere, quod nullus eo tempore propter luporum rabiem ausus erat facere. Deinde armis militaribus, lorica uidelicet et galea indutus, desuper totus ouinis pellibus tectus, cepit nocturno tempore iuxta caulas residere ouium.

Facta est autem in una noctium super easdem caulas ouium incursio luporum. Nutu Dei accidit ut lupus qui crudelior erat super uirum prestolantem se irrueret; super dorsum eius saltum dedit, utrosque pedes super humeros eius posuit, cepit circumquaque exquirere unde facilius arietem, qui non  aderat, posset exstinguere. Guttur et collum inueniebat lorica munitum, caput galea tectum, corpus regio septum munimine; nulla parte potuit illum nocere. uir ille, statim utrasque manus extendens, lupi pedes ambos arripiens, fortis ut erat, fortiter lupi membra suis membris astringens, concito cursu ad socios rediens, quibus diu exspectantibus et tali agone dubitantibus offertur eorum obtutibus magnus pro magno munere lupus. Seruatur uiuus in crastinum, presentatur hominibus, quibus fuerat semper infestus. Occiditur, dilaceratur, et inter eius uiscera humanorum corporum inueniuntur integra membra. Occisus trunco suspenditur, et dum unus occiditur, omnes alii ab illis finibus effugantur. Si quis hec prudenter intelligi uoluerit, aliquid spiritale inde  coniicere poterit. Per luporum rabiem ego credo denuntiatam Sarracenorum seuitiam. Per illum uirum in laico habitu in multis laudabilem, qui lupum delusit et deludendo occidit, filium et intelligo premonstratum, qui lupo inuisibili, antiquo uidelicet hoste, Christi uirtute superato, cum suis omnibus uitiis et illusionibus spreto, celesti uirtute et spiritualibus armis subacto, multorum fidelium animas, de potestate eius, exemplo, doctrina et meritis suis eripuit, et in uiam salutis, uite, et ueritatis et iustitie introduxit. Ipso precedente, comitante et subsequente, qui est uia, ueritas et uita, Dominus uidelicet iehsu Christus, qui uiuit et regnat Deus per omnia secula seculorum. Amen.





SANCTI ODILONIS HYMNI QUATUOR IN uIGILIA BEATI MAIOLI.




IN uIGILIA B. MAIOLI



Hymnus ad uesperas.



   uictoris Agni sanguine
Dies sacratus hodie,
Fusus supremo lumine,
Gemina pollens lampade:

   Ecce paschale gaudium
Fulget per omne seculum;
Magni Maioli transitum,
uitam simul et meritum

   Pangat clerus et populus,
Maxime grex monasticus,
 Quo nil habuit dulcius,
Dum esset terris positus.

   Precedit Christus patiens,
Maiolus illum confitens
Sequitur recto tramite,
Dei preuentus munere.

   Patriarcharum solidam
Fidem opere coluit:
Quod chorus uatum cecinit,
Fideli fide credidit.

   Ordinis apostolici
Sectando sacra dogmata
 Factus est pater inclytus
Ipse uir apostolicus.

   Cuius clara confessio
Coronatur martyrio
Decertando legitime,
Subacto mundi principe.

   Templum ipse uirgineum
Pectus sacrauit proprium,
Celestis uite nuntius
Recte uocatur angelus.

   Quorum gaudet nominibus
Pater noster egregius
His nos iungat in ethera,
Christi fauente gratia.

   Cui sit laus et gloria
 Tollenti mundi crimina:
Cum Patre et sancto Spiritu
In sempiterna secula. Amen.



Hymnus in Nocturnis.



Christe, cunctorum uia, lux sanctorum,
Precibus sacris uenerandi Patris
Magni Maioli populo fideli
   Gaudia pacis

Mitte de celis, ueniamque nostris
Largire culpis. . . . . . . . .
Adsit et nobis gratia perennis
   Spiritus almi.

Cuius protecti munere potenti,
Patrum exemplis meritisque celsis,
Pariter arctum mereamur altum
    Scandere regnum.

Gloria Patri, geniteque Proli,
Et tibi compar utriusque semper,
Spiritus alme, Deus unus omni
   Tempore secli. Amen.



In Laudibus. Hymnus.



   Maiole, consors procerum
Regum Regi placentium
Inter celestes aulicos
Diuinitatis conscios,

    Honoris priuilegio
Cetu iunctus monastico:
Sed et choris angelicis
Frueris aula luminis.

   Unde, Pater, nos respice
Pressos peccati pondere;
Depone grauem sarcinam
Leuiga conscientiam.

   Hic fascibus depositis,
Mortis solutos uinculis,
Iunge nos tuos seruulos
Monachis prestantissimis

   Cum quibus nos perpetua
Possideamus gaudia,
Christi fauente gratia,
 Per infinita secula. Amen.



Ad secundas uesperas. Hymnus.



Christe, cunctorum pariter tuorum
Palmitum uitis, Deus alme, nobis
Prebe Maioli celebrare tanti
   Festa patroni.

Quem tibi nostris placuit diebus
Pluribus signis meritisque dignis
Regibus coram hominumque turmis
   Glorificare.

Annuas istisque sic interesse
Gaudiis nos perpetuis et amplis
Pro reis gestis merito carere
   Ut nequeamus.

Quesumus, Rector, pietatis auctor,
 Noster hic pastor tibi sit precator,
Quo tua nobis pietate cunctis
   Crimina dones.

Cuius in tanto pia uota festo
Congruit nobis iugiter canendo
Insuper Pasche tibi duplicatas
   Soluere laudes.

Trinitas, Deus unus atque summus,
Sit tibi, Rex, gloria sempiterna,
Qui regis tanta bonitate cuncta
   Omne per euum. Amen.





EPITAPHIUM ADALHEIDE IMPERATRICIS AUCTORE S. ODILONE






MONITUM.

 S. Odilo, quintus Cluniacensium abbas, celeberrimus monasteriorum sui temporis reformator, Aruernis circa an. 962, natus, an. 995 Maiolo in  regimine cenobii Cluniacensis successit, et plurimis memoria dignis peractis, an. 1049 obiit.

Litteris sacris bene eruditus et assiduus librorum  Hieronymi lector, Odilo eius exemplo  Adalheidi imperatrici, quacum ultimis uite eius annis intima caritate coniunctus fuerat, anno 999 defuncte, epitaphium conscripsit, quo beatam eius uitam et precipua facta succincte exposita obliuioni eximeret, et, ut ipse fatetur, alium rei exigende aptiorem ad uitam imperatricis scribendam incitaret. Non igitur uite historiam integram et accuratam exspectes; sunt precipua tantum femine egregie fata strictim recensita  , opera pia enumerata  , et ultimus uite annus, quo auctor Adalheidam comitatus esse uidetur, fusius tractatus  , sed a uiro qui omnia ista aut ab Adalheida  aut presens  comperisse censendus est. Liber defuncta imperatrice statim scriptus, ab Odilone Andree abbati et congregationi  Ticinensi, fortasse et reliquis cenobiis ab Adalheida fundatis, Paterniacensi et Saltzensi, transmissus est. Certe Saltzenses epitaphium nouerant, cui seculo XI medio  librum alterum, miracula S. Adalheidis enarrantem adiecerunt [ C. Oxoniensis inter Bodleianos n. 2690  signatus, membranaceus in folio seculi XI, quo ipse anno 1827 usus sum. Complectitur uitam Odonis abbatis Cluniacensis, credulitatem Odilonis, Odilonis uitam Maioli, Petri Damiani uitam Odilonis, Odilonis uitam Adalheidis, cuius ultime sententie octo paginis excisis desiderantur, fragmentum uite S. Simeonis et sermones sex Odilonis [ C. olim S. Saluatoris Aquicinensis, iam bibliothece Duacensis n. 792,---uterque Bethmanno referente multas sanctorum uitas complexus, membr. in fol. maximo seculi XIII,---ex antiquiore quodam fluxerunt, scripto iubente Attala filia Roberti regis et Constantie, Flandrie comitissa, que, monasterio Watinensi prope S. Audomarum constructo et Rome ab Alexandro II uidue habitu suscepto, Messane obiit. uersus [ C. bibl. regie Parisiensis inter Supplementa Latina n. 854, mbr., in fol. longiori seculi XI, uitas SS. Amalberge, Hildulfi Treuirorum archiepiscopi, Adalheide, Odilie, Liutwini Treuerici archipresulis, Willehaldi [ C. Einsidlensis, mbr., sec. Xu, ab Hartmanno  Annalibus Eremi an. 1612 subiectus, qui cum Canisii textu plurimum consentit.

Breue uite et Miraculorum excerptum sub titulo uite sancte Adelhaydis 4 foll. in 8o Durlaci seculo Xu prodiit.

Optimis his subsidiis ita usus sum ut, lectione codicum Ticinensium in textu expressa, lectiones Paterniacenses et Saltzenses, que in omnibus septem exstant, singulis capitibus subiicerem, que uero nonnisi in Saltzensibus aut uno alteroue codice occurrunt lectionum uarietati inseri facerem. Capitum diuisionem in codice uallicensi oblatam, reiecta Canisiana, retinui.



EPITAPHIUM OTTONIS MAGNI IMPERATORIS  .


 Hoc tegitur loculo diuus et maximus Otto [1 1Kb] ,
Fortis [2 1Kb] in imperio, Dauid ut [3 1Kb] tempore prisco,
Clarus ut ipse sophus Salomon et pacis amicus;
Obtat [4 1Kb] Ezechie  maiori preditus hic spe,
Ut pax eueniat, uerum per secula [5 1Kb] crescat.
Phase [6 1Kb]  sat celebre fecisse scribitur, ecce,
Atque suas ferias primus sub sole Iosias;
Illud non solum, sed mystica facta priorum,
Regna prius moderans, legum sacra iura reformans,
Ad lucem celebrat  , mundum celebrando coronat.
Quod habuit melius umquam Germania tellus,
Felix Italia, tu cum muliere beata 
Cepisti. Tumidum studiose rinocerotem 
Et mitem reddit, qui plurima regna subegit,
Sarmatas edomuit, Christo seruire cegit,
 Pellere demonium, crucis insignire triumphum.
Ungros [7 1Kb] debellans, uictricia signa reportans,
Eripuit fidei sacre uocitamine dignos,
Innumeros populos, diro [8 1Kb] discrimine pressos.
 Tu quondam domina [9 1Kb] felix et splendida Roma,
Prestitit Otto tibi pariter cum coniuge sancta,
Ut referas solito sceptrum mundi et diadema.
Tripudiat cunctus [10 1Kb] tanto sub cesare [11 1Kb] mundus;
Pax sublata perit, cum maximus Otto recessit.
Dum repetit [12 1Kb] Maius lugubres ex ordine Nonas,
Cesar ad ethereas rapitur pius Otto cateruas,
Mauricio [13 1Kb] ducente suo sociandus in alto
Ipsi, cui [13 1Kb] cessit propriam, quam conspicis, aulam.
Coniuge [14 1Kb] tu celebris, tu namque propagine felix,
Letatur mundus, cum nascitur Otto secundus.
Tertius imperitat; celum iubilando resultat.
Sed nunc stemma tuum claro moderamine mundum
Protegit, agustat [15 1Kb] , ditat, sublimat, honorat;
Cui pater ille tuus, HEINRICUS nomine dictus,
 Cesserat hoc nomen, cui tu quoque cedis honorem.
Dum [16 1Kb] stabit rutilus eous et ultima tellus,
Pontus et astra poli, plangent te climata cosmi [17 1Kb] .


 EXPLICIT [18 2Kb] .



INCIPIT [19 1Kb] PRAEFATIO [20 1Kb] IN uITA [21 1Kb] DOMNAE ADALHEIDAE [22 1Kb] .

 Domno ANDREAE [23 1Kb] uenerando abbati, cunctisque fratribus sibi commissis, in suburbio Ticinensis  urbis, Domino et Saluatori nostro deuote famulantibus, frater ODILO, Cluniensium [24 1Kb] pauperum cunctorum  peripsima [25 1Kb]  , presentis uite prospera et sempiterna gaudia.

Epitaphium domne nostre Adalheide, imperatricis Auguste, descriptum stilo paupere uestre fraternitati curaui transmittere, ratum fore diiudicans, ut apud uos eius continua recolatur memoria, cuius industria atque prudentia uestri monasterii a fundamentis creuerunt edificia, cuiusque sustentamini [26 1Kb] larga continuaque [27 1Kb] munificentia. Non enim ad hoc tam grandem [28 1Kb] materiem uili breuique sermone  perstrinximus, ut ad laudem tante uirtutis atque nobilitatis oratio nostra sufficiat, sed ut aliquis inde uir adeo eruditus occasionem scribendi suscipiat, quatinus res eminens, eminentioribus enucleata sermonibus, imperatricum ac reginarum sonet in auribus, ut dum magna de magnis audierint, et eam [29 1Kb] de qua loquimur gressibus honestatis sequi studuerint, saltem per eas cura domestica uigeat, sicut per eam res publica longe lateque ualebat.


 EXPLICIT PRAEFATIO [30 1Kb] .



INCIPIT TEXTUS EIUSDEM LIBRI.

 1. In huius igitur etatis nostre temporibus cuncta disponens totiusque [31 1Kb] honoris et honestatis largitor Dominus, primo Ottone in sceptris feliciter agente, Romane rei publice in femineo sexu prestitit uenerabile decus. Multorum etenim bonorum tunc accidentium atque uirtutum, post Deum, auctrix [32 1Kb] diue celebrisque [33 1Kb] memorie Adalheida extitit imperatrix. Quam cum memorie succedentium scriptis commendare satagimus, timeo ne digne [34 1Kb] reprehendamur, ideo quia tante nobilitatis atque uirtutis materiem minus idonei paupere stilo explicare conamur. Quisquis [35 1Kb] nos reprehenderit, utpote reprehensionis [36 1Kb] dignos, siue propter incultum sermonem, seu propter rem nouiter inceptam, et proter naturalis eloquii simplicitatem, sciat procul  dubio, sciat [37 1Kb] quia non inuitauit nos ad hoc humane laudis appetitus, sed uere et [38 1Kb] sincerissime caritatis affectus. Si abhorrere uis, ut quippe merito debes, lector, nostri ingenioli rusticitatem, attende ipsius, quam commendare cepimus [39 1Kb] , mentis et corporis nobilitatem. Si enim uis exspectare [40 1Kb] uirum tanta eloquentia uel sapientia preditum, qui huius femine possit conuenienter describere uitam, necesse est aut Cicero rethor reuocetur ab inferis, aut Ieronimus presbyter transmittatur e [41 1Kb] superis. Si enim ille sanctus et incomparabilis in diuina et humana sapientia [42 1Kb] , sacer Ieronimus,  fuisset istius auguste temporibus, si Paulam [43 1Kb] et  Eustochiam [44 1Kb] , Marcellam quoque et Melaniam, Fabiolam quoque et Blesillam, Letam [45 1Kb] , et Demetriadem [46 1Kb]  septiesque [47 1Kb] percussam commendare curauit libris et epistolis, commendaret utique istam haud uoluminibus paucis. Si enim deest talis ut Ieronimus, aut aliquis alius liberalibus disciplinis adeo eruditus, qui possit digne tante femine mores et uitam describere, aggrediamur [48 1Kb] nos indocti, Deo iuuante [49 1Kb] , pro posse [50 1Kb] .

2. Hec, regio ac religioso stemate  orta, cum adhuc esset iuuencula et sextum decimum [51 1Kb] etatis sue [52 1Kb] ageret [53 1Kb] annum, Deo donante adepta est [54 1Kb] regale matrimonium, iuncta scilicet regi Lothario, Hugonis ditissimi regis Italici filio. Ex cuius contubernio filiam habuit  , ex qua Lotharius [55 1Kb] , rex  Francorum, Ludouicum [56 1Kb] regem genuit, qui sine liberis mortuus, regio more Compendio dinoscitur fuisse sepultus. Supradicto uero Lothario [57 1Kb] ante annum circiter tercium postquam domnam [58 1Kb] Adalheidam duxerat defuncto, remansit ipsa uiduata uiro, priuata regno [59 1Kb] , destituta maritali solatio [60 1Kb] . Affuit ei persecutio mordax, que solet purgare electos ueluti aurum fornax [61 1Kb] . Affuit ei, ut uere fatear, nutu diuino exterius corporalis [62 1Kb] afflictio, ne intus cremaret [63 1Kb] eam, utpote iuuenculam, incentiua [64 1Kb] carnis libido. uoluit [65 1Kb] eam Dominus tot uerberibus atteri, ne secundum sententiam apostoli Pauli esset  uiuens uidua in deliciis mortua . uoluit  enim eam paterno affectu tot perpeti [66 1Kb] pericula, ne esset indigna illa filiatione [67 1Kb] , de qua loquitur Scriptura: Castigat Dominus omnem filium quem recipit . Sepe enim [68 1Kb] inde gratias Deo referebat, et cum familiaribus fidelibus [69 1Kb] conferebat [70 1Kb] , quanta et qualia tunc temporis passa fuerit [71 1Kb] , et quam misericorditer eam Dominus de manibus inimicorum suorum liberauerit [72 1Kb] . Iudicabat enim oportunius sibi fuisse, ut ad tempus temporalibus fuisset occupata anxietatibus, quam uiuens in deliciis perpetue mortis esset subdita legibus.

3. Postquam enim mortuus est Lotharius [73-74 1Kb] , uir eius, honorem regni Italici adeptus est quidam uir nomine Beringarius [75 1Kb] , qui habebat coniugem [76 1Kb] nomine Willam. A quibus indecenter [77 1Kb] innocens  capta, diuersis angustiata cruciatibus, capillis [78 1Kb] cesarie [79 1Kb] detractis, pugnis frequenter agitata [80 1Kb] et calcibus, una tantum comite famula ad ultimum tetris inclusa carceribus ; liberata diuinitus, postmodum ordinante Deo imperialibus est sublimata culminibus. In ipsa enim [81 1Kb] nocte qua educebatur de carcere  , incidit in quandam [82 1Kb] paludem [83 1Kb] . Ubi per dies et noctes sine cibo et potu mansit [84 1Kb] perseuerans, auxilium a Deo sibi subuenire [85 1Kb] deposcens. Tali cum esset detenta [86 1Kb] periculo, uenit quidam subito piscator nauigio [87 1Kb] , deferens in nauicula piscem qui uocatur sturio . Quas cum uidisset  , interrogauit que essent aut quid ibi agerent. Dederunt sibi responsum, secundum instantem necessitatem satis congruum:  »uidesne quod hic humano consilio peregrinamur [88 1Kb] destitute, et quod durius est, solitudine periclitamur et fame? Si potes, aliquid nobis uictus impende; sin autem, [89 1Kb] solatium [90 1Kb] prebe.« Qui misericordia super eas motus, sicut ipse a quo mittebatur fuerat quondam super pauperes in deserto fame periclitantes Christus, dixit eis: »Nichil nobis adest ad uictus necessaria nisi tantum piscis et aqua.« Habebat ignem secum, sicut solent illi qui piscationis exercent negocium. Accensus est ignis, preparatus est piscis. Sumpsit cibum regina, seruiuit piscator et famula.

4. Dum hec [91 1Kb] agerentur, superuenit quidam clericus, qui ei [92 1Kb] fuerat captiuitatis et fuge socius,  nuncians adesse exercitum militum armatorum;  qui eam cum gaudio accipientes, duxerunt [93 1Kb] secum ad [94 1Kb] quoddam inexpugnabile castrum  . Postea enim consultu Italicorum principum, preueniente gratia Dei, de solio regni ad arcem peruenit imperii . Hec enim Augustarum omnium Augustissima nominari et uenerari est digna:

Nemo ante illam
Ceruicosam Germaniam
Has cum suis principibus
Ottonem, regem nobilem,
Ex quo genuit filium,
Ita auxit rem publicam,
Ac fecundam Italiam,
Romanis subdidit [95 1Kb] arcibus.
Rome prefecit cesarem,
 Imperio dignissimum.

5. De nobilitate carnis satis dicta sufficiant. Nobilitatem uero mentis quomodo uel qualiter exercuit, mortalium nemo dicere sufficit. Sed ut pro modulo compendiose loquar:

Spe fideque certa, atque [96 1Kb] gemina pleniter caritate referta [97 1Kb] ,
Iusta satis, fortis, prudens nimiumque modesta
Extitit, et uixit felix, dum secula rexit,
Auxilio Domini moderantis climata cosmi.
Prolata tamen Salomonis sapientis famine [98 1Kb] , huic sanctissime conueniunt femine: Manus suas, inquit, aperuit inopi, et palmas suas extendit ad pauperem. Non timebit domui sue a frigoribus niuis, omnes enim domestici eius uestiti sunt duplicibus. Stragulatam  uestem fecit sibi, byssus et purpura indumentum [99 1Kb] eius. Nobilis in portis uir eius, quando sederit cum senatoribus [100 1Kb] terre. Fortitudo et decor indumentum eius et ridebit in die nouissimo. Os suum aperuit sapientie, et lex clementie in lingua eius [101 1Kb] . Considerauit [102 1Kb] semitas domus sue, et panem otiosa non comedit. Surrexerunt filii eius, et beatissimam predicauerunt, et uir eius laudauit eam. Multe filie congregauerunt diuitias, tu supergressa es uniuersas . Hec enim que de ea dicimus, non modo auditu, sed et [103 1Kb] uisu et experimento cognouimus. Multa ab ea salutis uerba audiuimus, plurima dona suscepimus. Sepe enim [104 1Kb] indigentes nummo, fecit esse [105 1Kb] diuites auro; carentes enim [106 1Kb]  aliquando cottidianis sumptibus, fecit esse claros  honoribus. Hec [107 1Kb] ad decorem mundi, primi et maximi Ottonis, toto orbe famosissimi [108 1Kb] imperatoris [109 1Kb] , coniux, et ad multorum profectum [110-111 1Kb] imperatorum genitrix, illa meruit benedictione potiri, quam meruisse perfrui legimus Tobiam in eiusdem patris uolumine, uidelicet ut uideret filios filiorum usque in terciam [112 1Kb] generationem.

6. Postquam enim [113 1Kb] augustissimus Otto uniuerse carnis ingressus est uiam , augusta cum filio Romani imperii feliciter diu gubernauit monarchiam. Sed postquam diuino nutu ipsius auguste meritis et industria solidatus [114 1Kb] fuerat Romani imperii [115 1Kb] principatus, non defuerunt uiri iniqui, qui inter eos nisi sunt seminare [116 1Kb] discordiam. Quorum deceptus adulatione, recessit corde cesar a  matre. Si commendaremus litteris, quanta et qualia passa fuerit [117 1Kb] tunc [118 1Kb] temporis, derogare uideremur speciem tanti generis. Non enim debemus perstringere stilo, quod cito sedauit humilis satisfactio. Filium diligens, auctores discordie ferre non ualens, secundum Apostoli preceptum dans ad modicum ire locum , paternum decreuit expetere regnum . Ubi a fratre, rege scilicet Chuonrado [119 1Kb] , et nobilissima Mahtilde  eius coniuge benigne et honorabiliter est suscepta. Tristabatur de absentia eius Germania, letabatur in aduentu eius tota Burgundia [120 1Kb] exultabat Lugdunus [121 1Kb] philosophie quondam mater et nutrix urbs inclita [122 1Kb] , necnon et [123 1Kb] uienna nobilis sedes regia.

7. Postmodum uero Cesar Otto, ductus penitentia,  direxit legationem regi auunculo et sancte recordationis patri Maiolo , sub celerrima festinatione obnixius deprecans, ut gratiam matris, quam suis [124 1Kb] exigentibus culpis [125 1Kb] perdiderat, eorum interuentibus [126 1Kb] promereri posset; orans iterum eos et [127 1Kb] obsecrans, ut [128 1Kb] quantocius possent una cum augusta matre Papiam [129 1Kb] ei studerent occurrere. Tantorum enim uirorum usa consilio, apud Papiam  tempore statuto [130 1Kb] occurrit mater filio . Quo cum mutuo se cernerent, flendo et lacrimando, toto corpore solo prostrati, humiliter se salutare ceperunt. Affuit in filio humilis penitudo, erat in matre liberalis [131 1Kb] remissio; permansit in utrisque de cetero perpetue pacis indiuisa [132 1Kb] conexio.

 8. Non post multum [133 1Kb] uero temporis  unico orbata [134 1Kb] filio, cui successit [135 1Kb] tercius ex Greca genitus Otto. Igitur reciduis [136 1Kb] diu afflicta uerberibus, non possumus enarrare per singula, quot et qualia post mortem filii sibi successerunt incommoda. Licet illa imperatrix Greca sibi et aliis fuisset satis utilis et optima, socrui tamen Auguste fuit ex parte contraria. Ad postremum uero cuiusdam Greci  aliorumque adulantium consilio fruens, minabatur ei quasi manu designando dicens: »Si integrum annum superuixero, non dominabitur Adalheida in toto mundo, quod non [137 1Kb] possit circumdari palmo [138 1Kb] uno.« Quam sentenciam inconsulte prolatam diuina censura fecit esse ueracem. Ante quattuor ebdomadas Greca imperatrix ab hac  luce discessit ; Augusta Adalheida superstes felixque remansit. Perseuerabat [139 1Kb] discrimina mundi lugens et deflens, curam tamen Romani imperii necessario gerens. Otto uero tercius, unici sui filius, a primatibus regni felicissime et honestissime educatus, nichil erga illam egit, nisi quod illam et illum decuit. Iccirco meritis auie [140 1Kb] et industria [141 1Kb] primatum [142 1Kb] , Romanum [143 1Kb] adeptus est principatum . Ab ipsa enim etate primeua iam dicta imperatrix multa ab extraneis siue a [144 1Kb] domesticis fuerat perpessa, ut posset [145 1Kb] dicere cum Propheta: Sepe expugnauerunt me a iuuentute mea  et [146 1Kb] cetera. Dicebat enim sepe illud Apostoli [147 1Kb] : Existimo enim quod non sint [148 1Kb] condigne passiones huius temporis ad  superuenturam [149 1Kb] gloriam, que reuelabitur in nobis [150 1Kb] . Si compatimur, et conregnabimus ; et iterum: Si fuerimus socii passionum [151 1Kb] , erimus et consolationum . Multis bonum [152 1Kb] pro malo reddidit, et secundum Domini [153 1Kb] preceptum, peccantibus in se ante solis occasum dimisit . Nichil ex obiectis iniuriis sibi reseruabat, sed totum Domino committebat, sciens [154 1Kb] esse dictum a Domino per prophetam: Michi uindictam [155 1Kb] , ego retribuam . Parcite, queso, quibus pepercit! Et dicamus pro tempore, quibus in aduersitatibus quibusue studiis in prosperitatibus inseruire contendit. Quot enim in primis cum cesare, deinde [156 1Kb] cum filio et filii filio, Ottonum [157 1Kb] uidelicet augustorum et cesarum  Deo annuente possederat regna, tot ex propriis sumptibus ad honorem Regis regum condidit monasteria.

9. In patris uero, Rodulfi [158 1Kb] uidelicet [159 1Kb] nobilissimi regis, et domni Chuonradi [160 1Kb] fratris regno [161 1Kb] , loco uidelicet Paterniaco  , ubi matrem reginam uocabulo [162 1Kb] Bertham [163 1Kb]  , Deo in omni humilitate [164 1Kb] deuotam, sepulture tradidit, in honorem Dei genitricis monasterium condidit, et sanctissimo patri Maiolo suisque successoribus sua munificentia et fratris sui Chuonradi regis precepto ordinandum, perpetuo commisit [165 1Kb]  . Postmodum  in Italia iuxta Ticinensem urbem monasterium a fundamentis [166 1Kb] incepit et ad honorem Saluatoris mundi honorifice imperiali auctoritate et sua largissima [167 1Kb]  donatione perfecit, prediis et ornamentis amplissime ditauit [168 1Kb] , ac iam dicto patri [169 1Kb] Maiolo ordinandum regulariter tradidit  . In Saxonia uero post discessum [170 1Kb] iam dicti rei publice principis, cooperante unica [171 1Kb] sapientissima et prudentissima filia  , sanctimonialium cenobiis plurima contulit dona.

10. Ante duodecimum circiter obitus sui annum , in loco qui dicitur Salsa  , urbem decreuit fieri sub libertate Romana  , quem affectum postea ad perfectum perduxit effectum. In ipso etiam [172 1Kb] loco monasterium a fundamentis miro opere condidit, et ad honorem Dei et apostolorum principis, tertio imperante Ottone nepote [173 1Kb] suo in presentiarum secum [174 1Kb] asstante [175 1Kb] , quarto decimo Kalendas  Decembris  augustissime et deuotissime a Wideraldo [176 1Kb] Argentine ciuitatis episcopo consecrari [177 1Kb] iussit . Et ut maiori auctoritate per succedentia [178 1Kb] temporum [179 1Kb] esset ille sacer locus subnixus [180 1Kb] , cum prefato cesare est etiam episcoporum conuentus a sepe dicta et sepe dicenda Adalheida augusta, ipsius cesaris auia, conuocatus.  In ipso uero [181 1Kb] monasterio claustrum monachis satis aptum preparauit, et secundum regulam sancti Benedicti ordinare decreuit. Abbatem ibi prefecit nomine Eccemagnum [182 1Kb]  , boni testimonii uirum, humana scientia et diuina sapientia doctum, quem in diuinis litteris habere uoluit assidue preceptorem. Ipsum uero monasterium [183 1Kb] adeo ditauit et nobilitauit prediis, edificiis, auro et gemmis, et [184 1Kb] uestibus preciosissimis, aliisque uariis ornatuum supellectilibus [185 1Kb] , ut nichil deesset illo in loco Deo famulantibus. Quattuor  quod [186 1Kb] superuixerat [187 1Kb] annos Creatori suo sua seque dando, pauperes Christi et seruos sibi adquisiuit amicos, ut cum [188 1Kb] temporalia deficerent, in eterna tabernacula [189 1Kb] eam reciperent [190 1Kb] .

 11. Cum igitur summis rei publice fascibus implicata teneretur, uariis miserorum et inopum anxietatibus subsidia prebere non dedignabatur. Cumque mirificis, ut imperiali dignitati congruebat, ualeret [191 1Kb] corpus decorare indumentis et preciosissimis caput redimire [192 1Kb] gemmis, talibus nolebat se grauare [193 1Kb] implicamentis; sed aut pauperibus largienda decernebat, aut dominice crucis uexilla [194 1Kb] et Christi Euangelia [195 1Kb] exinde adornari [196 1Kb] parabat [197 1Kb] ; sedula imitatrix sui existens Redemptoris, qui cum esset omnium altissimus, humanitatis abiecta perpeti [198 1Kb] non est dedignatus. Innumeris preterea tam canonicorum quam etiam monachorum et sanctimonialium cenobiis, circumquaque per diuersas orbis partes constitutis, plurima largiebatur beneficia [199 1Kb] , quatinus  Deo famulantium agmina eius munifica dapsilitate recreata, liberius sibi reique publice diuinitus conferenda implorarent suffragia  .

12. In cunctis enim que gessit iusticie formam tenuit, communem liberalitatem seruauit; credens eum procul dubio iudicem futurum, quem et occulta non fallant [200 1Kb] et indecora offendant et honesta delectent [201 1Kb] .  Quapropter iusticia cernebatur [202 1Kb] excelsa, liberalitate gratissima, beneficentie opera locans super [203 1Kb] Christum, quem beatus apostolus ponit [204 1Kb] fundamentum [205 1Kb] ; intelligens prudenter fidem esse fundamentum omnium [206 1Kb] uirtutum. Usa [207 1Kb] est ergo perfecta liberalitate, ut silentio, quantum ualeret, opus suum tegeret [208 1Kb] et necessitatibus singulorum cuperet subuenire; quatinus eam non labia sua, sed Christi pauperum laudarent ora, ut iam in ea impletum [209 1Kb] uideretur, quod beati Iob uoce profertur: Benedictio perituri in me ueniebat . Diligenti illud consideratione perpendere studebat iuxta ipsius uatis assertionem, ut ab eius tecto nunquam [210 1Kb] uacuo sinu pauper exiret ; ut talibus intenta commerciis adquirere  ualeret in terra uiuentium hereditatem superne sortis [211 1Kb] .

13. Iam iamque ultimo etatis sue anno , cum [212 1Kb] non lateret eam, ut credo, exituram de seculo, pacis ut semper amica, pacis [213 1Kb] caritatisque causa paternum solum [214 1Kb] adiit, fidelibus nepotis sui Rodulfi [215 1Kb] regis inter se litigantibus, quibus potuit, pacis federa contulit, quibus non potuit, more sibi solito Deo totum commisit. De cetero quam studiose, quam deuotissime loca sanctorum curauit uisitare, non est [216 1Kb] facultatis euoluere. In ipso quoque tempore monasterium Paterniacum adiit, quod [217 1Kb] ipsa ad honorem Dei genitricis, pro remedio anime sue matris ibi requiescentis, tam ex suis quam ex [218 1Kb] maternis rebus nobiliter [219 1Kb] condidit; et quod  tunc temporis in temporali necessitate fratribus ibi Deo famulantibus defuit, ut semper erat solita, manu largissima sumministrauit [220 1Kb] .

14. Accidit [221 1Kb] tunc aliquid nouum, quod huic operi iudicauimus inserendum. Fatigata ex itinere non potuit more solito manu propria elemosinam dare pauperibus  , et uocauit unum de fratribus qui uice sua nummos daret pauperibus. Eius [222 1Kb] iussu uentum est ad pauperes. Excessit [223 1Kb] numerus pauperum denariorum numerum. Timuit minister minus habere quam indigentibus posset sufficere. Quid multa?


Affuit [224 1Kb] Auguste meritis uirtus illius qui
Quinque [225 1Kb] ex panibus saciauit milia plebis.
 Multiplicatis [226 1Kb] denariis recesserunt pauperes cum munere leti.

15. Egressa inde, locum Agaunensium petiit, ubi  rupes [227 1Kb] felicissima martyrum milia [228 1Kb] retinet corpora. Quanta cum deuotione, quanta [229 1Kb] cum reuerentia magni martyris Mauricii sociorumque eius expostulauit suffragia? Quot gemitus [230 1Kb] eius ibi fuerunt? Quot [231 1Kb] suspiria? Quot luctus? Quot [232 1Kb] lacrimarum flumina? Nunquam fuerunt, ut reor, ulla peccamina, que tunc non mererentur eterna remedia. Si enim respiceres auguste faciem, excedere diceres [233 1Kb] humanam effigiem; quam [234 1Kb] , si aliud aliquid labiis promeret, nichil aliud crederes, quam ut [235 1Kb] propheticum illud euolueret [236 1Kb] : Effundo in conspectu eius orationem meam [237 1Kb] ; tribulationem meam ante ipsum pronuntio . Que fuit maxima eius tribulatio pro cunctis a lege Dei declinantibus caritatiua compassio, ut posset dicere [238 1Kb] cum  Propheta: Defectio tenuit me pro peccatoribus , et cum Paulo: Quis infirmatur, et ego non [239 1Kb] infirmor? [240 1Kb]  Ita deplorabat [241 1Kb] aliorum peccata, qualiter non possunt multi propria deplorare discrimina. Letabatur in grauitate et profectibus preteritorum; tristabatur cotidie [242 1Kb] in defectibus presentium maximeque futurorum. Cum enim de futuris dico, prophetie spiritum procul dubio eam habuisse denuncio. Adesset [243 1Kb] enim in sermone defectus, si non [244 1Kb] essem publico documento expertus.

16. Cum enim esset ab illo sacro loco egressura, et secum staret in angulo ecclesie orationis gratia, quidam nuncius uenit ad eam de Italia, Franconem Wangionensem [245 1Kb] episcopum nuntiauit [246 1Kb] Rome  fuisse defunctum  . Et quia uir boni testimonii erat, domna augusta ualde illum [247 1Kb] diligebat, sicut et omnes bonos diligere solita erat. Et statim ut eius obitum audiuit, ex familiaribus qui aderant unum uocauit, et ut pro eo [248 1Kb] Domino preces funderet [249 1Kb] humiliter rogauit, et quasi in excessu mentis ita exorsa est dicens: »Quid faciam, Domine, uel quid dicam de illo seniore nostro et [250 1Kb] nepote meo? Peribunt in Italia, ut credo, multi cum eo; peribit post ipsos [251 1Kb] , ut timeo, heu misera! auguste indolis Otto; remanebo omni humano destituta solacio. Absit, o domine rex seculorum [252 1Kb] , ut uideam superstes tam lugubre dispendium!« Tunc uideres [253 1Kb] augustam toto corpore solo [254 1Kb] prostratam, non minus crederes [255 1Kb] eam toto [256 1Kb] mentis adnisu celo  intentam et quasi iam martyris Mauricii uestigia inuenisse ac lacrimoso [257 1Kb] ore perlingere [258 1Kb] . Post  paululum uero ab oratione surrexit; munera martyribus, elemosinam dedit pauperibus.

17. Dehinc Geneuensem [259 1Kb] adiit urbem, desiderans uidere uictoriosissimi uictoris martyris aulam. Inde Lausonam [260 1Kb] uenit, ibique memoriam Dei genitricis deuotissime adorauit. Quibus in locis a rege et ab episcopis, suis uidelicet nepotibus, honorabiliter suscepta, deuenit in uicum qui uocatur Urba  . In ipso enim [261 1Kb] uico aliquandiu demorata, egenis superuenientibus et miseris quotquot potuit tribuit [262 1Kb] necessaria. Cum rege et [263 1Kb] principibus patrie pacis et honestatis conferens negocia; inde etiam sacris locis diuersa et uaria direxit donaria. Que enim ecclesia, que monachorum cenobia, sibi affinitate uel uicinitate coniuncta, que  non mererentur [264 1Kb] habere [265 1Kb] donaria uel exenia [266 1Kb] ? Et ut pauca [267 1Kb] de multis dicam, in [268 1Kb] ipso tempore, quo instabat sibi dies supremus [269 1Kb] , beatissimum patrem Benedictum  , licet exiguis, tamen propriis uisitauit muneribus; necnon et beate recordationis patrem Maiolum, celesti gloria iam coronatum, quem, dum in hac mortali carne [270 1Kb] subsisteret, pre cunctis mortalibus in [271 1Kb] illo ordine diligebat. Non enim [272 1Kb] oblita [273 1Kb] Cluniacum, adeo sibi familiare cenobium. Ad restaurandum igitur beatissimi confessoris Christi Martini  monasterium, quod non [274 1Kb] multo ante  fuerat igne combustum, destinauit transmittere [275 1Kb] non modicum argentum, et ad honorem altaris partem [276 1Kb] unici filii sui Ottonis augusti clamidis [277 1Kb] .

 18. Ut enim ad memoriam reducamus eius dulcissima uerba ad eum cuius mittebantur [278 1Kb] officio, ait inter cetera: »Obsecro, karissime, obsecro, ut ita alloquaris sanctissimum sacerdotem [279 1Kb] :« »Meo obsequio accipe, sacerdos Dei, parua munuscula, que tibi delegauit Adalheida, seruorum Dei ancilla, ex se peccatrix, dono Dei imperatrix. Accipe unici mei Ottonis Augusti clamidis partem, et ora pro eo ad ipsum, quem ueste diuisa uestisti in paupere, Christum.« In illo die, in quo de [280 1Kb] supradicto loco [281 1Kb] erat exitura, una eademque hora, nobis peccatoribus astantibus [282 1Kb] , et exemplum perfecte humilitatis reliquit, et prophetie spiritum, non arroganter sed humiliter, se habere ostendit.

 19. Erat quidam ibi in presentia ipsius monachus  qui, licet esset indignus abbas uocitari [283 1Kb] , ab ea tamen putabatur alicuius esse [284 1Kb] momenti  . Quem cum illa respiceret [285 1Kb] , et ipse eam esset intuitus, cepit uterque flere uberius. Dicam eam [286 1Kb] plus fecisse, quam si dicerem [287 1Kb] eam multos infirmos sanasse. uestem enim satis incultam, qua erat indutus, humiliter apprehendit, et sanctissimis oculis et serenissime sue faciei osculando inpressit, eique [288 1Kb] humiliter [289 1Kb] et cum silentio dixit: »Memento mei, fili [290 1Kb] , in contemplatiuis, et scias me non amplius te uisurum [291 1Kb] corporalibus oculis. Cum enim [292 1Kb] humanis rebus excessero, orationibus fratrum animam meam committo.« Inde per iter, quo uenerat, peruenit ad locum  , ubi ordinante Deo decreuerat sibi parare [293 1Kb] sepulchrum.

 20. In ipso igitur ultimo sui temporalis cursus itinere [294 1Kb] erigebat se, in quantum ualuit, super se, ut diuine contemplationi, spreto secularium turbine, libere posset insistere. Familiaris [295 1Kb] rei negocium erat sibi etiam importunum. Transegerat iam strenue [296 1Kb] Lie et Marthe satis laudabilem [297 1Kb] actum; optabat appetere [298 1Kb] Rachelis et Marie desiderabile otium. Itaque [299 1Kb] lectionibus intenta, assidua [300 1Kb] orationibus, respuebat terrena, inhians tota mente celestibus. Et si aliquis eam de secularibus negociis interpellaret, non ad hoc responsum dabat, sed apostolicum illud lugens in corde uoluebat: Miser ego homo, quis me liberabit de corpore mortis huius? Et secura de spe diuine retributionis aiebat: Gratia Dei per Iesum Christum  Deinde edocta  celesti magisterio, deuenit ad locum, ubi ultimum [301 1Kb] spiritum erat redditura Deo. Instabat enim dies, in qua deuotio annua agebatur pro filii sui Ottonis augusti memoria. Confluxerat ad eam ex adiacentibus locis, ut semper faciebant, pauperum plebes.

21. Erat ei consuetudo talis, ut in amicorum et familiarium suorum anniuersariis spiritale donatiuum suis spiritalibus erogaret [302 1Kb] militibus, elemosinam dico Christi pauperibus. Erat autem [303 1Kb] indigentium [304 1Kb] multitudo ordinatim constituta in loco [305 1Kb] . Ad quos ipsa uenit, et exemplo Abrahe patriarche [306 1Kb] Deum inter illos esse non dubitans, humiliter adorauit; et oblita infirmitatis sue, super uires [307 1Kb] temptauit [308 1Kb] aggredi [309 1Kb] ; singulis manu  propria tribuit, et quos miserabiliores uidit, uestimenta  [310 1Kb] uel alia munuscula dedit. Finito isto spiritali negotio, a quodam uenerabili archiepiscopo  missas fecit [311 1Kb] celebrari pro filio. In ipsa enim nocte a [312 1Kb] febre corripitur, et per aliquot dies ingrauescente mole infirmitatis, ad extremum usque perducitur [313 1Kb] . Adhuc autem [314 1Kb] pro posse intenta erat in oratione, et oculis desiderantibus Christum, nichil aliud dignabatur aspicere. Resumptis aliquantulum uiribus corporis muniri se rogauit attentius mysteriis ecclesiasticis. Tum sacri olei unctione peruncta, sacramentum dominici corporis humiliter et deuotissime adorando percepit, in quem semper sperauit et credidit. Talibus deinde [315 1Kb] fulta presidiis talique pasta conuiuio, dixit senioribus qui asstabant [316 1Kb] et clero, ut psalmos penitentiales [317 1Kb] cantarent  et nomina sanctorum ecclesiastico more recitarent. Quo facto, cum psallentibus psallebat, cum orantibus orabat, usque ad illum locum, ubi Deum sibi adesse precabatur propitium. Erat autem nesciens [318 1Kb] cum sorore Moysi tenere tympanum et chorum, cum Dauid chordas et organum; sed assumptis bene sonantibus cymbalis cum [319 1Kb] sequentibus agnum, tota iam uersabatur in iubilum.

22. Anno igitur [320 1Kb] instante ab incarnatione Domini millesimo, desiderans uidere diem unum nescientem occasum in atriis Domini super milia, dicebat sepe cum Apostolo: Cupio dissolui et esse cum Christo . Prestolans etiam in presentiarum cum spiritali letitia eiusdem domini Iesu Christi natiuitatis [321 1Kb] festum, cum sextum  decimum diem solueret December felix  , et ipsa, feliciter deposito carnis onere, euolauit ad purum purissimi etheris fulgorem [322 1Kb] . Erat enim ei cum domesticis grauis iocunditas, cum extraneis  honestissima grauitas, in pauperibus uero [323 1Kb] infatigabilis pietas, in honorandis ecclesiis Dei affluentissima largitas, erga bonos perseuerans benignitas, contra improbos [324 1Kb] liberalis seueritas, in appetendis timor, in appetitis [325 1Kb] uigor, in prosperitatibus uera humilitas, in aduersitatibus patiens longanimitas, in uictu cotidiano sobrietas, in uestitu etiam mediocritas, in [326 1Kb] lectionibus et orationibus [327 1Kb] , uigiliis et ieiuniis assiduitas, in dandis elemosinis una eademque uoluntas. De nobilitate carnis nulla [328 1Kb] eam prepediebat elatio, nulla de [329 1Kb] bonitate [330 1Kb] sibi a Deo concessa ad se trahi [331 1Kb] poterat humane laudis cupido. Nulla [332 1Kb] de uirtutibus a Deo sibi concessis presumptio, nulla de excessibus propriis dominabatur [333 1Kb] ei suasa [334 1Kb] desperatio;  nulla de honoribus, diuitiis et deliciis [335 1Kb] mundi in ea [336 1Kb] principabatur ambitio; sed comitabatur eam in [337 1Kb] omnibus omnium uirtutum mater discretio. Eratque ei in fide secura firmitas, in spe firma securitas, in [338 1Kb] dilectione Dei et proximi radix omnium bonorum principalisque [339 1Kb] causa uirtutum caritas. Sed ut uere fatear, quanta [340 1Kb] et qualis fuerit eius uita, clarescentibus ad sepulchrum eius miraculorum prodigiis, uirtus patefecit diuina. Que [341 1Kb] si describerentur ex ordine, proprio indigerent uolumine; non enim possunt nostro explicari eloquio. Sed ne ex toto remaneant tecta silentio, prolixitatem loquendi uitando, breui comprehendere placuit capitulo.

23. Ad sepulchrum eius ceci amissa oculorum lumina  recipiunt, paralitici ualitudinem corporum. Febricitantes sanantur ibi. Ex [342 1Kb] diuersis infirmitatibus multi reparantur infirmi, gratia et miseratione Domini nostri Iesu Christi [343 1Kb] .



APPENDIX. LIBER MIRACULORUM  .



PROLOGUS IN LIBRUM SECUNDUM.

 Quia superiori stylo euidenter patet quanta sedulitate beatam Martham hec Dei ancilla imitaretur, oportet etiam aliqua superne speculationis indicia [344 1Kb]  proferre, quibus sororem eius Mariam perfectius assecutam possimus coniicere. Insuper facili intelligentia capere ualemus, qualiter ipsa corpus suum,  iuxta Apostoli preceptum, castum et pudicum seruando, templum Dei [345 1Kb] uiui [346 1Kb] promeruerit pleniter effici. Namque [347 1Kb] cum per omne uite tempus regalibus diuitiis et dignis suo generi facultatibus abundaret, carnem a primeuo uiduitatis tempore cilicio edomans, atque mundane glorie culmen mentis despectu  conculcans, Christo soli, uidelicet [348 1Kb] iustitie, per celestis contemplationis desiderium in tantum astare cognoscitur, ut cum suaui uoce Psalmiste concordaret, qui bonum suum non regni deliciis frui, sed Deo inherere conclusit.


 EXPLICIT PROLOGUS.



MIRACULA EIUSDEM ADALHEIDIS REGINAE [349 1Kb] .

 1. Quadam uero die  cum ad refectionem corporis cum honorabili frequentia tam clericorum quam laicorum consideret, tamque [350 1Kb] purissime epule necessitati omnium satisfacerent, uti mos est sanctarum mentium, pro declinando fauore alia foris ostendere et alia intus agere, ipsa simulata intentione edentis, cultrum manu diutius tenuit; sicque non ad suam uoluptatem, sed ad aliorum uoluntatem conuiuium protraxit, cum [351 1Kb] subito colore faciei cum mentis habitu permutato, ferrum de manu super mensam cecidit [352 1Kb] ; atque in hoc non insolentie notam accidisse, sed mira quedam per diuinam reuelationem se [353 1Kb] sensisse, cum suspirio innotuit. Omni uero turba, quid hoc portenderet, admirante nec querere presumente, illa ad euangelice  perfectionis decorem celauit multitudinem [354 1Kb] secreti dignitatem, solumque Augustensem episcopum, nomine Dudonem  , sibi pro uite meritis familiarem iugique obsequio inherentem, tali dignata est alloqui [355 1Kb] prefatione: »Nunc, Pater uenerabilis, multa opus est [356 1Kb] consolatione, quia paries [357 1Kb] uestre occidentalis matrine ecclesie lapsus est diuina dispositione. Tanta uero iactura non magis uestre prudentie sollicitudinem ad restaurationem sui ingerit, quam pro uestra uexatione siue communi damno ecclesie nostre [358 1Kb] menti meroris nebulam intulit. Sed simul consolari uos in diuinitatis tranquillitate iubeo et persuadeo, que sine mutabilitatis uicissitudine sola [359 1Kb] inaccessibile lumen inhabitans, omnia quodammodo moueri pro nostro  reatu permittit, sed plura [360 1Kb] ad integritatis statum ineffabili sua clementia reducet.« Presul uero tam presagio quam rerum damno perturbatus, tempus prefate ruine diligenter notauit, nunciumque pro experienda ratione reique ueritate Augustam festinanter direxit; cuius relatione, casum contigisse et horam conuenisse iuxta Dei famule prefationem, cognouit.

2. Alio quoque tempore huic presagio simile prodigium ab ipsa patuit, quod tanto magis admiratione  extitit dignum, quanto et loco et tempore rei euentu fuerat diuersum. Filius namque illius Romane rei publice princeps electus, dum uxorem [361 1Kb] Grecam in thalami consortium suscepisset, eius prauo ingenio [362 1Kb] , deteriori consilio deceptus, regnum Grecorum conatus est adipisci. Igitur exercitu ex omni copia [363 1Kb] collecto, fines Italie excessit , atque ita regi Grecorum patrandi belli occasionem dedit, sibi uero suisque fame ac uite contulit amissionem. Interim pia mater eius die noctuque [364 1Kb] diuinis cultibus insistens, felicis Anne [365 1Kb] deuotionem [366 1Kb] procul dubio impleuit, et iuxta canonicam regulam omni diligentia exhibuit uiduitatis obsequia. Quadam uero die deuotionis [367 1Kb] studio pro unici filii salute totiusque regni statu  obnixius intenta, dum se uiuam hostiam more solito, stans ante crucifixum, Deo mactaret, rapta in extasi humanis uisibus estimabatur premortua. Ad se autem post horam reuersa, quid uiderit memori mente tenebat, fatumque prefate pugne in spiritali uisu sibi premonstratum, non rem dicendo, sed bonorum cedem condolendo innotuit. Ex his quidem signis patenter potest colligi quali puritate animi fulgeret, immo quanta libertate spiritus Christo seruiret occultius, cui cum prophetis futura Dominus reuelauit, cum patriarchis fidem roborauit, cum apostolis euangelii perfectionem edocuit, cum matyribus tribulationum tolerantiam tribuit, cum sacerdotibus ecclesie curam indidit, cum uirginibus sacris sanctissime mentis sinceritatem auxit, familiarem sui  presentiam cum monachis ostendit [368 1Kb] , cum apostolicis discipulabus, dico uiduis a Petro et Paulo electis et religionis officio deputatis, in terris deuotione preditauit [369 1Kb] , in eterna gloria sublimauit. Curationum uero in tantam gratiam per beneuolentie meruit operam [370 1Kb] , ut sicut egenorum inopiam elemosinarum largitate subleuauit, ita etiam infirmorum et debilium sospitatem potenti munere restauraret. Sed mirum in modum humanam cognitionem uitande insolentie causa fugiens, tanti [371 1Kb] muneris [372 1Kb] largitori  secreto mentis placere gestiens, aut [373 1Kb] omnino [374 1Kb] furtiua celeritate signorum efficaciam rapuit, aut si qua suorum scientiam preterire non potuit, edicto egit [375 1Kb] , ne usquam leui sermocinatione dilatarent, illam nimirum sententiam gentium doctoris uigili sub corde reuoluens [376 1Kb]  : Gloria nostra hec est, testimonium conscientie nostre. Et quod ipse Dominus dextre opus a sinistra celari precepit  , simplici prudentia in omni conuersatione adimpleuit. Tamen urbs super montem posita haud potuit esse omnibus [377 1Kb] occultata  . Unius namque signi flagrantia ad nostram peruenit notitiam, cuius patrandi potentiam plurimarum uirtutum docemur existere causam.

3. Quodam uero tempore cum celesti meditatione  occupata in conclaui resideret [378 1Kb] omnisque arbiter [379 1Kb] excepto claudo abesset, uillicus nomine Hicemannus [380 1Kb] fide et taciturnitate illi acceptus, pulchrorum malorum attulit munus. Quod serenissimo [381 1Kb] uultu, ut hilaritatis amica erat [382 1Kb] , accipiens, unum ex multis excepit, ceteros seruatori huiusmodi rerum presentari precepit. Sed casu accidente pomum a manu longius prolapsum est; quod statim claudus reportare iussus, obsequium renuebat, quia scabella, quibus gressum [383 1Kb] simulabat, domina [384 1Kb] retinebat. Illo uero reluctante rationemque debilitatis rationabiliter pro inobedientia reddente, tandem sanctorum domestica [385 1Kb] ante uenerabiles reliquias, quas [386 1Kb] in conspectu suo iugiter positas habebat [387 1Kb] , caput reuerenter inclinauit, suosque  dominos secum uelle, ut claudus ambularet, affirmauit.


Mox citius dicto surrexit claudus ab imo;
Parens obsequio, fit sanus corpore toto;
Et iussus tanti retinere silentia signi,
Gaudia prodebat; nec gratia tanta latebat.

4. Igitur eo tempore quo beata migrauit a seculo, Herimannus dux Sueuie, qui fratris illius Chuonradi filiam in coniugium acceperat, hereditario iure res ancille Dei ad monasterium  pertinentes occupare uolebat. Sed ipsa illi et cunctis in circuitu degentibus manifestis indiciis comprobat, quod nullum heredem preter apostolos et eis seruientes monachos relinquebat. Erat tunc temporis forte apud eundem ducem quidam recenter  uisu priuatus, qui olim arte flebotomandi edoctus, et ea causa beate regine gratia largius est usus. Quia uero illius beneficentie nimietatem sanctitatisque claritatem experimento [388 1Kb] didicerat,  orandi studio ad sepulchrum eius ueniens, in adiutorium suum precibus et fletibus eam inuitauerat. Cumque per omnem septimanam sacri corporis locum obsecrationis instantia frequentaret, una uice fessus et tristis super pauimentum residens, pre tedio languentis anime perfusus est somni humore. Tum illi sancta Adalheidis per somnium, admodum reuerendo uultu ultra humanam speciem decora, manifesta apparuit; quare dominus eius Herimannus priuatas res apostolorum sue iniuste ditioni [389 1Kb] usurparet, terribili uoce quesiuit. Illa autem ignorantiam confitente, uel potius tyrannidem ducis adnectente: »uide, inquit, ut, si nostris meritis sanitatem oculorum recipias, nostre etiam legationis fidus interpres principem adeas, planoque sermone  huiusmodi prauitatem omnino deponere cum signo edoceas. Sin autem [390 1Kb] , me meosque dominos bissenos apostolos, totius scilicet iudices orbis, proprium ius persequi, sciat, ultionisque ineuitabili ictu sese cum suis flagellandum prediscat.« His [391 1Kb] dictis, statim homo euigilans, uisionis et allocutionis memoria letificatus, pedes recedentis usque ad sepulchrum est prosecutus; ubi toto corpore prostratus, tamdiu orationi deditus iacuit, quousque chorus monachorum misse officia celebrauit. Ut uero primum cantor introitum inchoauit, cecus lumen recepit atque gaudia sua cantantibus commiscuit. Confestim miraculo per sonitum campanarum intimato, ab omni populo concurritur, homo recognitus inde miratur [392 1Kb] , Dei famula ueneratur,  lucisque repertor, immo [393 1Kb] facture confirmator [394 1Kb] , ab omni sexu et conditione conlaudatur. Post hec luminis adeptor testimonii legationisque iniuncte non immemor, dominum suum gratulanti cursu reuisit, quid in somno premonitus foret [395 1Kb] explicuit, suique inluminationem testabatur [396 1Kb] diuini examinis esse argumentum; si ipse aut aliquis potentum siue quelibet persona ulterius in ecclesiastica beneficia gloriose in Domino femine presumeret damnum inferre. Ita dux timore perculsus, quidquid iniusto incepto contra Dei uoluntatem in Dei famule rebus desipuit, emendare curauit, addiditque predicto monasterio predium ad conficiendum sal utile, situm uidelicet ad oppidum Marsile  .

 5. Dignum uero relatione nobis uidetur, quomodo Heinricus [397 1Kb] rex, sancti [398 1Kb] Georgii martyris singularis cultor, huius sanctissime etiam uidue supplex fuerit [399 1Kb] adorator. Nam cum ad prefatum  locum adepto imperio uenisset, forte contigit ut ibi posito lecto pausaret, ubi sanctissima anima carnis ergastulo soluta est. Itaque imperator tante infirmitatis mole perculsus est, ut lecto surgere non ualens, suorum diuersa ingenia conquireret, quid de tanti tamque subiti doloris casu sentirent. Omnes quidem in [400 1Kb] una uoce dicebant illius sacri loci reuerentiam talis incommodi causam. Hec ipse secum diu uolutans, et si quo alio modo uenerandam Augustam offenderet retractans, et penitentia ductus, ad sepulchri sacellum se portari iussit. Et quia illius merita sine apostolici decreto clerique consensu celebrari non licuit, predicto in loco beate Marie oratorium se constructurum promisit, atque abbatem illius cenobii, sicut ipsa [401 1Kb] constituit, ab  imperatoria seruitute absoluit  .

6. Sub idem tempus  uenit ad eundem locum quidam eques temerarius; qui dum pauperis cuiusdam bene receptus hospitio esset, paruam eius supellectilem diaboli instinctu male tractare aggressus est. Inter alias quidem iniurias, quas hospiti suo ingessit, aues domesticas [402 1Kb] occidit, alienaque substantia fecit sibi preparari [403 1Kb] cibaria. Magister uero domus in preces fletusque cum uxore profusus, rogauit in primis hominem parcere sibi per abbatem dominum suum; postremo per sancte Adalheidis reuerentiam implorauit deponere tantam proteruiam. Ille procacitatis incepto perdurans, immo maiora mala accumulans: Ego, inquit, uiuus in hac nocte tui tuorumque dominor [404 1Kb] ; Adalheida uero mortua  impotens est tibi prestare tutamina. Nec mora, pro tanta calumnia superne flagellatus, dum male partum cibum festinaret sumere, cepit etiam manus et cetera membra mandere. Statim pro sui impotentia et furoris noxa ligatus, per eiusdem noctis spatium mentis et corporis durum pertulit uinculum. Sed cum prima luce manibus trahentium ad sepulchrum Christi famule inuite adductus, sanitatem sensuum in fratrum presentia recepit, quia illa piissima offensionem, quam uindicabat potenter, postmodum penituro indulsit liberaliter.

7. Quedam sanctimonialis femina uocabulo Frowessa [405 1Kb] , cum a prima etate claudicaret utroque pede, in proximo anno memorabilis transitus auguste sera letificata est salute. Et quia huius uirtutis opinio  populares aures attigerat prima, totius plebis conuentus effectus est admodum letus, ac usque [406 1Kb] illius manibus crucem et cereum imponens, per diuersas discurrendo ecclesias laudes celebrauit deificas.

8. Nec hoc taciturnitate pretereundum esse uidetur,  quod ob illius dilatanda merita cuidam ignoto homini contigisse dinoscitur. Qui dum per syluam iter haberet que rustico uocabulo nuncupatur Biwalt [407 1Kb] , forte ab equo iuxta pascente usque ad oppidum Salsense comitatus est. Quam ob rem apud quendam potentem nomine Heimonem [408 1Kb] furti accusatus est, qui eodem tempore cum predicto imperatore Heinrico illuc uenerat. Ille de incertis certam sententiam proferens, iussit hominem miseris modis flagellari, spoliari, excecari. Mox aduena cecatus, leuans ad celum mentem et manus: Si ego, ait, furti dolique innocens immerito tanta mala perpessus sum, tu sancta Adalheida, redde mihi tuis precibus et meritis uisum! Post hec cuiusdam uiri nomine Bennonis domo et cura receptus, post paucos dies lenito  dolore ad pretiosi thesauri thecam accessit, testificansque sui innocentiam, oculorum sanitatem recepit. Idem tamen medietate oculorum pupille diuisa, uere cecitatis postmodum ostendit uestigia.

9. Inter cetera uero donaria, que sancto Petro  contulit hec sanctorum domestica, existebat quedam familia [409 1Kb] , pagi Nortgowe nuncupati accola [410 1Kb] . Quam dum quidam proterua presumptione sibi suisque posteris mancipare temptaret, nulloque pacto repugnantem quis [411 1Kb] edomare sufficeret, unum istiusmodi generis Benzonem [412 1Kb] dictum incautius excecauit apprehensum. Quem post aliquantes dies quiddam uidere resciscens, denuo captiuans, tandem altius omnem eruit uisum. Nec mora, cecus cruento miserandoque uultu turpatus, adhuc crudo uulnere  monachos adiit, domine sue uenerabile sepulchrum petiit, rituque rustice simplicitatis exprobrare cepit illi causam tante calamitatis. Ergo non ante a fletu et planctu eam incusando cessauit, quam integritatem pupillarum cum lucidissimo oculorum officio, quod non inusitatum sed potius rarum a sanctis scimus, recepit.

10. uenit etiam de territorio Mettensi aliqua [413 1Kb] femina , cui diuino nutu cecitatis increuit calumnia. Hec cum per diuersa loca adipiscende salutis appetitu discurreret, istius sancte querere subsidia per somnia admonita est ab ipsa. Dum autem solam oculorum appeteret salutem, gratiam adepta est duplicem. Nam eodem tempore contigit  Chuonradum Romani imperii gloriosum principem cum thori regnique consorte Gisila aduenisse. Cumque uenerabilis regina mulierem illuminatam in presentiarum cerneret, Deum bonorum auctorem dignis laudibus magnificans, sibique [414 1Kb] consanguinee auguste sanctitati congratulans, personam a beatitudine  eius lumine uisitatam in sue liberalitatis suscepit curam.

11. Fuit etiam in partibus Gallie potens comitissa, muti filii mater tristis effecta. Pro hac ergo causa dum plura circuiret deuote monasteria, tanta uirtutum opinione audita, sacrum locum desiderabiliter petiit, trium dierum spatio inibi orationibus operam dedit. Post hec a dono curationis [415 1Kb] prolixitate temporis desperata, cum ad propria redire disponeret, semet ipsam cum puero ante altare prostrauit, quod ad caput uiuifici corporis consecratum est. Mater uero lacrimabili prece intenta, se solam indignam et expertem fatetur, spe letam uenisse, sed tristem redire narrat. Puer autem [416 1Kb] interim subita soporis quiete solutus est. Qui transacta hora sponte sua euigilans,  letus surrexit, matrem ueste apprehendit, si hoc sepulchrum sancte Adalheide esset, prima uoce quesiuit, que sibi in somno apparens lingue uinculum resoluerit. Eo modo matrona pre desperatione discessura, reliquum diei duxit illic in letitia, et pro sospitate filii deuota et grata, fratribus in sanctis suis Deum collaudantibus obtulit munuscula.

12. Quidam homo de Burgundia progenitus, ab utero matris ita exstitit claudus et curuus, ut plante pedum ad nates, manus uero ad genua conglutinate uiderentur. Qui dum ab hoc infirmitatis incommodo per sancti Sulpitii  meritum liberaretur, idem alia calumnia diuino nutu uexari permissus est, ut dum huius piissime atque sanctissime  femine precibus curaretur, uirtus preclarissmi confessoris equaretur. Contigit uero [417 1Kb] huiusmodi hominem apud prefati loci abbatem Gerbertum, pie memorie uirum, cum reliquorum egenorum turba degere, matutinisque laudibus in festiuitate beati Petri apostoli uano auditu interesse. Namque malorum et bonorum immemor, etiam temporis et loci uenerandi contemptor, cepit cum uiris et feminis miscere uerba turpitudinis, sicque cum stultorum conuenticulis fecit impedimenta diuine laudis. Tum subito mira celeritate utraque brachia strictim in terga resilierunt, ambeque manus eius tanta ui in se reflexe sunt, ut disruptis digitorum nodulis, astantes maderent aspergine sanguinis. Nec tamen minori intus percussus est supplicio, utpote  arreptus demone pessimo, sicque duplici pena deuinctus, miserabili spectaculo totius populi mouit fletus [418 1Kb] et planctus. Sed dum chorus monachorum Dei laudes per missam celebraret, omnisque plebs mestis modis sancte Adalheide merita precibus prouocaret, tandem nodis brachiorum solutis,  adeptus est integritatem mentis et corporis. Ipse tamen post aliquantos dies mutus effectus, ad sepulchrum eiusdem beatissime matris lingue recepit usus.

13. Temporibus uero tercii Heinrici [419 1Kb] imperatoris unius signi mirificus claruit euentus, per quem in sanctorum numero spiritalem potentiam illam uerissima argumentatione agnouimus. Quidam uir nomine Burchardus [420 1Kb] , in ministerio Liudpoldi [421 1Kb] Magunciensis archiepiscopi  fideliter degens, parentele sue seruili conditione cedit dominio uenerabilis auguste. Cuius liberalissima [422 1Kb] benignitate donatum maioribus suis predium hereditario iure absque ambigua lite possidebat, ideoque summa deuotione donatricem dominam omnimodis uenerari  solebat. Accidit autem, ut dux Alamannorum Otto de Swinuorth  , licet iustitie aliarumque uirtutum quam plurima exempla sectaretur, tamen insaciate cupiditatis facibus accensus, predictum prediolum, sue latissime possessioni [423 1Kb] contiguum forte, more Achab uel potius Iezabelis, proprie ditioni iniuste uendicare est aggressus. Ergo homo talem iacturam agrorum uiolenter, non legaliter [424 1Kb] perpessus, dum humanum presidium contra tante potentie culmen desperaret, recolens animo liberalis doni priuilegium, ad donantis domine fideliter accessit patrocinium, cartulam quoque in prefatam possessionem conscriptam miserabili cultu afferens, sacrate tumbe imposuit; commodo sonitu campanarum querulosaque [425 1Kb] adclamatione dominam suam sibi dormientem excitare  se rustico more asseruit, fratrumque congregationem suum casum misereri [426 1Kb] ob [427 1Kb] solatium [428 1Kb] patrone pie incitauit. Igitur fraterne consolationis promissis delibutus, anchora spei in tante aduersitatis fluctuationibus domum rediit roboratus. Post hec uero predicto duci grauissime infirmitatis plaga percusso, beata Adalheida, tam seuero quam honesto uultu, nocturno silentio apparens, horribiles minas infernalis incendii potenter indixit, nisi famulo suo iniuste ablatum citius restitueret predium. Princeps uero, tam sensatus quam uenerabilis persone inuectiua comminatione tremefactus, iniuriam patientem calumniamque intolerabilem sustinentem festina legatione adduxit, eique amisse possessionis ius, exposita prius miranda uisione et admodum tremenda  minitatione subite mortis et perennis supplicii, prompto animo redonauit. Extemplo homo tanta damna expertus et talia [429 1Kb] commoda consecutus, domino Deo et sancte Adalheide condignas grates referens, ad eius monasterium gratulabundus festinauit, complura donatiua ecclesiasticis ornamentis  uel [430 1Kb] necessitatibus fratrum accommoda contulit, et relata causa uel modo restitute rei, nunquam  cessauit a laude sancte Adalheide et omnipotentis Dei [431 2Kb] .





S. ODILONIS SERMONES.





SERMO PRIMUS. DE NATIuITATE DOMINI SALuATORIS.


Dominice natiuitatis sacratissimum diem celebrantes, oportet nos, dilectissimi fratres, ad illius diuinam eternitatem et eternam diuinitatem, et, ut ita dicam, ex Deo Patre inimitabilem et ineffabilem aciem mentis dirigere: in cuius temporali ortu, ea que in celis sunt et que in terris necessario ac singulariter spirituali iubilatione constat exsultare. Non immerito ea que in celis et que in terris sunt in aduentu Conditoris sui exsultare diximus, quia duas ad intelligendum et laudandum se creaturas, angelicam uidelicet et humanam, in primordio Deum fecisse cognoscimus. Ee uero creature auctori comparate, licet nichil sint, multo  tamen prestantius et felicius ceteris creaturis subsistunt, quia ut Creatorem suum laudarent et cognoscerent, ab ipso specialiter meruerunt. Cetera uero mundi machina, non per se, sed per nos Deum laudat, dum ipsam considerantes, uel eius pulchritudinem, uel Artificis miramur sapientiam. Et dum cuncta que creata sunt cernimus, in Creatoris admirationem subleuamur. Nos uero qui ad cognoscendum et collaudandum Deum, ipsius dono gratie, angelis socii effecti sumus, nato Domino Christo, et cum angelis, Gloria in excelsis Deo, et in terra pax hominibus bone uoluntatis, cantemus et cum Propheta dicamus: uenite, exsultemus Domino, iubilemus Deo salutari nostro. Ad contemplandum quippe Creatorem suum homo conditus fuerat, ut eius  semper speciem querendo cerneret, et cernendo quereret, atque in solemnitate illius amoris, sine defectu permaneret. Postquam enim humane nature conditio, suadente apostata angelo, in primo parente lucem inuisibilium perdidit, et totam se in amorem uisibilium fudit, tanto est ab interna speculatione cecata, quanto foris deformiter sparsa; et que futura erat, si seruare uoluisset preceptum  Conditoris, carne spiritalis, deserendo Auctorem facta est mente carnalis. Unde fit ut nulla nouerit nisi ea que corporis oculis, ut ita dixerim, palpando cognoscit, et ea sola cogitet que ad animum per imagines corporum trahit. In quibus, dum totam se dilatata mens prospicit, ab interne intelligentie subtilitate grossescit. Et quia iam erigere ad summa se non ualet, celesti pulchritudine perdita, in his deformiter libenter iacet.

Sed Deus omnipotens, qui hominem ad imaginem suam condidit, noluit illum in sua deformitate eternaliter perire, misit Filium suum, qui etiam apparuit inter homines speciosus forma pre filiis hominum, ut hominem quem potestate sue diuinitatis mirabiliter formauerat humanitatis sue presentia  misericorditer reformaret, et de informi forma formosam in formam transformaret. Suscepit Dominus formam serui, ut reconciliaret nos Deo Patri. In nostra carne uisibilis uoluit apparere, ut ad amorem inuisibilium ipso duce possemus redire. O magne pietatis indicium! o ineffabile diuine misericordie sacramentum! Omnipotens Deus hominem decreuit redimere, et redimendo homini etiam se corporaliter ostendit, et ipse, ut ita dixerim, fugitiui sui uestigia subsequens, ad redimendum quem amiserat hominem locus uenit. Si enim appellari locus nequaquam Conditor posset, Deum laudans nequaquam Psalmista dixisset: Filii seruorum tuorum habitabunt ibi. Ibi enim non dicimus, nisi cum specialiter locum designamus. Conditor etenim noster,  cum sit omnium rerum locus, sed illocalis, ueniens in mundum, non habuit proprium locum in terris, sicut ipse dixit: Filius autem hominis non habet ubi caput reclinet. Et secundum Lucam euangelistam, positus est in presepio, quia non erat integerrime genitrici eius locus in diuersorio. Quis uidit unquam tale? Quis audiuit huic simile? Tanta enim erat in assumpta humanitate humilitas, quanta in  diuina maiestate sublimitas. Quam sublimis in suis, quam humilis in nostris, in presepe iacebat, in celo residebat. Iacens in sinu matris, sedens in dextera Patris. Cum esset Dei Patris ante tempora unicus, factus est uirginis in tempore filius. Non amittens quod erat, factus est quod non erat. Factus est particeps mortalitatis nostre, ut nos uite sue participes faceret. Hodie impletum est uaticinium illud Isaie prophete dicentis: Egredietur uirga de radice Iesse, et flos de radice eius ascendet. Item ipse apertius: Ecce uirgo concipiet et pariet filium. Item idem ipse propheta: Paruulus natus est nobis, filius datus est nobis. Nimis dulce quod natus est; nimium salubre quod datus est. Cum audis Christum tibi natum, gaude. Cum audis etiam tibi datum, multo magis letare.  Sed inter patrem et natum, et inter datorem et datum, secundum diuinam naturam non contingat tibi ullam tibi credere differentiam. Unius enim substantie sunt secundum deitatis essentiam pater et natus, dator et datus. Tantus est ille qui datus est quantus est ille a quo datus est. Et qualis est ille qui genitus est, talis est ille a quo genitus est. Non precessit tempore genitor; non est genitore genitus inferior. Eiusdemque nature, potentie et maiestatis creditur et predicatur Spiritus sanctus, quo superueniente suscepit uerbum Dei sanctissime et semper uirginis uterus, cuius singularem partum uniuersus hodie recolit mundus. Tante enim rei tamque diuinissimi mysterii et ineffabilis sacramenti gratia, non solum in terris exsultant iusti; sed etiam summe  diuinitatis in excelsis tripudiant ministri.

Nos ergo licet propriis excessibus grauati, preoccupemus faciem in confessione Domini, et in psalmis iubilemus ei. Assistamus ei humili deuotione, ut ipse nobis adsit pia miseratione, ut fidenter dicamus. Adest utique nobis qui, ut dictum est, natus et datus est nobis. Aderit procul dubio nobis Dominus, idemque totus ubique secundum diuinam naturam omnibus habetur in locis. Qui enim secundum incircumscriptam substantiam semper habet esse, non potest nobis famulantibus non adesse, sicut ipse discipulis suis dixit: Ecce ego uobiscum sum, omnibus diebus usque ad consummationem seculi. Si omnibus diebus, fidelibus suis se promisit adfuturum, quanto magis die sui natalis  nobis erit presentior, si nostri famulaminis seruitus ei fuerit promptior! Qui per Salomonem loquitur: Ego ex ore Altissimi prodiui, primogenita ante omnem creaturam; Et iterum: Dominus possedit me initio uiarum suarum, antequam quidquam faceret a principio, ante secula, ordinata sum. Et qui per Isaiam dicit: Celum et terram ego impleo, mirabili sue dispositionis mysterio natus hodie ponitur in presepio. Quem Salomon ostendit ante secula eternaliter exstitisse, Isaias affirmat nullo loco deesse. Ille qui semper est et ubique non potest nobis deesse. Audenter dixi: non potest. Potenter hoc non potest. Talis impotentia est omnipotentia. Ista impossibilitas est summa possibilitas. Quam sint uera et fidelia  antiquorum uatum testimonia de eternitate Christi eiusque diuina et incircumscripta presentia, ductilis illa celestis magniuoce concrepat tuba. iehsu Christus, inquit, heri et hodie, ipse et in secula. Et in alio loco Dauidico usus testimonio. Tu autem, inquit, idem ipse es, et anni tui non deficient. Et ipse Saluator in Euangelio ad Iudeos. Antequam Abraham fieret ego sum. Sed quia ante Abraham, et ut uerius dicam, ante omnem creaturam semper cum Deo Patre esse eternaliter habuit, de semine tamen Abrahe nasci temporaliter uoluit. Abrahe namque a Deo Patre dictum est: In semine tuo benedicentur omnes gentes terre.

Huiuscemodi etiam promissionis insigne priuilegium beatus Dauid patriarcha promeruit, cui  Deus Pater, incerta et occulta sapientie sue manifestando, dixit: De fructu uentris tui ponam super sedem meam. Hoc ipsum Ieremias propheta asseruit ubi dicit: Ecce dies ueniunt, dicit Dominus, et suscitabo Dauid germen iustum. Huius enim nobilissimi germinis magnificentiam, et dulcissimi fructus sublimitatem et excellentiam, Isaias propheta considerans, Spiritu sancto preuentus prenuntiabat, dicens: In die illa erit germen domus Domini in magnificentia et fructus terre sublimis. Hi uero duo, qui pre ceteris patribus de aduentu Saluatoris promissionem apertissime acceperunt, in descriptione Dominice generationis, secundum euangelistam Mattheum, primum et principalem locum digne promeruerunt, cuius exordium tale est: Liber  generationis Iesu Christi, filii Dauid, filii Abraham. His sacris euangeliste uerbis conueniunt et prophetarum oracula et apostolica uerba. Quod Mediator Dei et hominum ex semine Abrahe secundum carnem natus sit, Isaias propheta manifestissime commendare studuit, ex persona Dei Patris dicens: Et sic, Isrel, serue meus, Iacob quem elegi, semen Abraham amici mei, in quo apprehendi te. Et egregius predicator in Epistola ad Hebreos ita scribit, dicens: Nusquam angelos apprehendit, sed semen Abrahe apprehendit. Et quod de semine Dauid natus sit, ipse doctor egregius ad Romanos scribens ita exorsus est, inquiens: Paulus, seruus Iesu Christi, uocatus apostolus, segregatus in Euangelium Dei, quod ante promiserat per prophetas suos in Scripturis sanctis de  Filio suo, qui factus est ei ex semine Dauid secundum carnem. Et ad Timotheum scribens ait: Memor esto Dominum Iesum resurrexisse a mortuis ex semine Dauid, secundum Euangelium meum. Quisquis ignorantie tenebris liberatus et fidei lumine illustratus, in Euangelio Filium Dei filium Dauid appellauit, non solum spirituale, sed etiam corporale lumen recipere meruit. uult se Dominus Christus tali nomine uocari, quia scit non esse aliud nomen in quo possit mundus saluari. Nos ergo, dilectissimi fratres, ut ab ipso qui est Saluator mereamur saluari, dicamus omnes, dicamus singuli: Domine, fili Dauid, miserere nostri. Amen.



SERMO II. DE EPIPHANIA DOMINI.


O fraterna caritas et Deo grata societas, scire nos oportet quia presentis diei festiuitas, que de affectu Magorum deuotionem iam declarabat gentilium, aliis est etiam decorata mysteriis, ac multiplicibus subnixa priuilegiis, et ideo per totum orbem merito predicatur celebris. Hodie namque ministerium uirginei partus, et gaudium Dominici natalis declaratur aperte, signo noui et perspicui sideris. Claritas enim Dei, que, sicut Euangelium loquitur, nato Christo pastores circumfulsit, de remotis terre partibus ad presepium illud hodie Magos adduxit, in quo uirgo puerpera Deum infantem posuit. Deus est qui tunc in homine nascebatur, homo est qui a Deo assumptus,  hodie a Magis adoratur. Miraris forsitan dixisse me Deum in homine natum, uel hominem a Deo assumptum. Audi Apostolum dicentem, uas electionis Deo plenum. Deus erat in Christo, mundum reconcilians sibi. De hoc B. Augustinus ita sentit, et in suis litteris scriptum reliquit. Deus erat in Christo, mundum reconcilians sibi. Deus occultus ex Deo Patre; homo manifestus ex homine uirgine. Quem cognouerunt pastores, angelo docente, adorauerunt Magi, stella noua ducente. Quod pastores angelos uident, Bethleem adeunt, infantem, ut eis dictum fuerat, in presepio positum et pannis inuolutum inueniunt; admonet ut illi qui pastores sunt spiritualium ouium, per celestis uite contemplationem, semper Deo adhereant, et de Pane illo qui in Bethleem natus est  edant, et subditis ipsum panem uite ministrent. Quod Magi nouum sidus cernentes ab oriente ueniunt, Regem natum querunt, querendo cum Maria matre eius inueniunt et apertis thesauris suis munera offerunt, admonet ut fideles omnes per sancte conuersationis exhibitionem et actiue uite sanctam operationem semper Deo placere studeant.

Succedunt, dilectissimi fratres, spiritualibus gaudiis spiritualia gaudia, sacris iunguntur solemniis sacra solemnia. Inde cumulantur fidelibus, si bene considerant, uirtutes et premia. Doctissimus ille Gregorius, qui apud Grecos uocatur Theologus, sermonem faciens de hac solemnitate, ita inchoauit, dicens: iehsu meus, et iterum mysterium. Non ante multum temporis spatium celebrauimus diem, in  quo die homo factus exiuit de uirginali utero tanquam sponsus procedens de thalamo suo. Hodie illum celebramus diem in quo seipsum manifeste innotuit mundo. In illo die cantibus angelorum est acclamatus; in isto die Magorum muneribus est honoratus. Sicut in illo die ab angelis hominibus bone uoluntatis, teste Euangelio, est pax annuntiata, ita hodie, Dauidico asserente oraculo, lux orta est iustis et rectis corde letitia. Si uero rectis corde et iustis, pastoribus uidelicet et Magis, Zacarie et Elizabeth, Simeoni et Anne, et multis aliis mundi salutem deuote prestolantibus, adueniente Christo exorta est lux et letitia; iniustis et iniquis, Herodi scilicet, Scribis et Phariseis ipsius crudelitati consentientibus,  aduenit ingens meror atque tristitia. Quale fuit gaudium, dilectissimi fratres, de aduentu Christi iustis, et exsultatio, si uultis ad plenum scire, beati Luce euangeliste fidelissima et sincera premonstrabit descriptio. Qualis e diuerso accidit iniustis et iniquis ira et indignatio, hodierna sancti Euangelii sacra manifestat lectio. Quam timida fuit de rege nato Herodis iniqui et anhela suspicio, testatur ad Magos ipsius nefandi subdola et formidolosa locutio. Dicebat eis: Ite et interrogate diligenter de puero, etc. Promittit se Christum subdolus adorare, quem occulte moliebatur occidere, querebat impius interficere, per quem omnis iustus desiderat uiuere et sine quo nemo potest subsistere. Multos interimendo perdidit, sed unum quem querebat  inuenire non potuit, non intelligens, miser, contra se dictum: Non est sapientia, non est prudentia, non est consilium contra Dominum. Et beatus papa Gregorius adeo concionator festiuus, in homilia presentis diei, ad exprobrandam calliditatem Herodis suorumque similium, ita affatus est, dicens: Qui Deum ficte querunt, inuenire minime possunt. Quomodo ille illusus angelo monente, per aliam uiam declarat Magorum reditus. Qualiter post illusionem iratus, paruulorum ac matrum manifestat luctus et gemitus. Quam tumide se extulit contra Dominum, declarat mors pretiosa sanctorum. Quantum sibi malus, quantum suis pessimus, sui suorumque, ut patrum dicta referam, infelicissimus demonstrat exitus. Testium Christi letitiam, et piorum innocentum exsultationem  et gaudium, Herodis etiam iniquorumque omnium penas et interitum Isaias propheta preuidens, breui sententia comprehendit, dicens. Addent mites in Domino letitiam, et pauperes homines in sancto Isrel exsultabunt, quoniam defecit qui preualebat. Confusus est illusor, et succisi sunt omnes qui uigilabant super iniquitatem.

Quam felix uates qui prophetica auctoritate impios damnat, et diuina promissione pios remunerat, et, ut ita dicam, utramque partem hominum bonorum et malorum condigno charactere notat. O propheta mirabilis, qui ut B. Hieronymus dicit, non tam propheta dicendus est quam euangelista, qui etiam omnia nostre salutis mysteria ad liquidum pandit, alia adhuc futura uaticinando pronuntiat, alia quasi  iam peracto euangelizando predicat. uirginem parituram promittit, uirgam de radice Iesse processuram introducit, paruulum nobis natum asserit, et filium nobis datum ostendit, et quod ipse sit Deus talia ei nomina inserendo perdocuit. Et uocabitur, inquit, nomen eius Admirabilis, Consiliarius, Deus, Fortis, Pater futuri seculi, Princeps pacis. Quod super solium Dauid sedeat, et regnum ipsius in iudicio et iustitia, modo et in eternum confirmet et corroboret, aperta uoce declarat. Hierusalem hortatur ut surgat, lumen suum iam sibi uenisse denuntiat; iubet ut oculos leuet et uideat, omnes in fide congregatos sibi iam uenisse congaudeat; processuras gentes in lumine suo, et reges in splendore ortus  sui clara uoce pronuntiat, quod hodie totus mundus impletum concelebrat. Dauid nempe rex, ex quo, ut Cyprianus uictoriosissimus dicit, secundum carnem Christi natiuitas oritur, et qui tantam gratiam meruit, sicut B. Ambrosius scribit, ut ex eius familia uirgo eligeretur, que nobis partu proprio Christum ederet; in psalmo qui recitatus est, sacratissimos Epiphaniarum dies deuote celebrantibus fauet, et quid unicuique festiuitati prospiciat plenissime intonat. Dominice incarnationis mysteria enarrare cupiens, ita exorsus est inquiens. Descendet sicut pluuia in uellus, etc. Preuidens quoque tempore natiuitatis cum iustitia pacem mundo uenturam dicit: Orietur in diebus eius iustitia, et abundantia pacis. Sciebat enim quia per assumptam humanitatem  decreuit Deus totum sibi subdere mundum, et dominabitur a mari usque ad mare, etc. Et quia non solum Iudei, sed etiam gentiles ad fidem uocandi erant, et nigredine peccatorum tecti, ad lucem ueritatis conuertendi, subdidit, dicens: Coram illo procident Aethiopes. Sacramentum presentis diei considerans uoce clara pronuntiat dicens: Reges Tharsis et insule munera offerent, etc. Adhuc etiam magnitudinem potestatis eius admirans, ait: Et adorabunt eum omnes reges, omnes gentes seruient ei.

In huius enim paupercule nostre declamationis exordio, prefati sumus huius diei festum multis diuinorum mysteriorum priuilegiis consecratum, et ut uerum esse sciat uestra fraternitas, multifarie catholice fidei commendat auctoritas.  Hodie Christus mundo manifestus apparuit, hodie baptismatis sacramentum suscepit, et suscipiendo sua presentia consecrauit. Hodie, ut fides credentium credit, aquas ad nuptias in uinum conuertit. Fit spiritualiter uinum ex aqua, quoniam cessante legis littera, fulget per Christum Euangelii gratia. Baptizatur Christus, renouatur mundus. Christus baptizatur, uetus homo exuitur, nouus homo induitur. Expellitur ille primus homo de terra terrenus; secundus induitur de celo celestis. Quando Christus baptizatus est, mysterium sacri baptismatis consecratum est presentia totius Trinitatis, uox Patris intonuit: Hic est Filius meus dilectus, in quo mihi complacui; in specie columbe Spiritus sanctus apparuit, et sicut solus filius a beato Ioanne  baptizari uoluit. De hac uero sententia beatus Hilarius tam pulchre scribit quam sane sentit. Et licet tota Trinitas incarnationem uerbi et mysterium baptismi operata sit, tamen solus filius baptizatus est a Ioanne, sicut solus natus est de uirgine, et omnes assumpte mortalitatis passiones sine peccato transcurrit, et secundum diuinitatis naturam semper impassibilis mansit.

Sed ut ad priora redeamus. Est hic dies, ut sepe diximus, satis per se festiuus, sed ideo nimis perspicuus, quoniam natali Dominico dignoscitur esse contiguus. Cum Deus in puero adoratur, uirginei partus honor excolitur. Cum homini Deo munera deferuntur, diuini puerperii dignitas adoratur. Dum  Maria cum puero inuenitur, uera Christi humanitas et Dei genitricis predicatur integritas. Sic enim dicit euangelista: Et intrantes domum inuenerunt puerum cum Maria matre eius, et procidentes adorauerunt eum et, apertis thesauris suis, obtulerunt ei munera, aurum, thus, et myrrham. Ea que Magi offerunt munera, secreta de Christo produnt sacramenta. Dantes aurum, regem predicant, thus offerentes, Deum adorant; myrrham ostendentes, mortalem agnoscunt. Nos ergo ita credamus Christum assumpsisse mortalitatem nostram ut per eius simplam mortem duplam nostram cognoscamus abolitam. Quomodo Christus mortalis apparuit, et mortis debitum soluit, habes scriptum in Isaia: Sicut ouis ad occisionem ductus est. Et sub persona Ieremie de  ipso a Iudeis dictum legimus: Morte turpissima condemnemus eum. De morte turpissima, id est de morte crucis, Apostolus: Factus obediens usque ad mortem, mortem autem crucis. Et in alio loco: Christus resurgens ex mortuis, iam non moritur; et: Quod mortuus est peccato, mortuus est semel; et: Quia mortuus est propter delicta nostra. Et B. Petrus de passione eius dicit: Christus passus est pro nobis; qui cum pateretur, non comminabatur. Quomodo Christum regem esse credamus, diuina auctoritate approbamus. Ipse enim de se dicit in psalmo: Ego autem constitutus sum rex ab eo, id est a Deo Patre; et Dauid patriarcha: Deus, iudicium tuum regi da. Et quod sit Rex regum, ipse dicit per Sapientiam: Per me reges regnant, et principes legum iura decernunt.  Et quod uere sit Christus Deus et Dominus, testatur per ipsum conditus totus undique mundus. Ipse enim dicit in Euangelio: Data est mihi omnis potestas in celo et in terra. Et Apostolus asserit ei a Deo Patre datum nomen quod est super omne nomen, ut in nomine Iesu omne genu flectatur celestium, terrestrium et infernorum. Et in alio loco Apostolus: Quoniam per ipsum, et in ipso creata sunt omnia, et ipse ante omnes et omnia in ipso constant. Et beatus euangelista: Omnia per ipsum facta sunt, et sine ipso factum est nichil. Si omnia per ipsum facta esse et in ipso constare noscuntur, consequens est ut aduentum omnia cognouisse credantur.

Quid de rationabili creatura, angelica uidelicet et humana dicam? Que quantum Creatori suo per  cogitationem est uicinior, tantum de aduentu eius exstitit letior. Et non solum illa que rationabilis est, Deum in carne uenisse cognouit, sed etiam irrationabilis quibusdam nutibus Auctorem suum ipsum esse declarauit, et ei seruitutis obsequium quodammodo prebuit. Et, ut pauca de multis dicam, ut maiorum tradit auctoritas, eo nascente, celum nouum sidus produxit. Pedibus eius mare se calcabile prebuit, uentus, eo iubente, conticuit; eo moriente, terra contremuit. Sol radios lucis sue retraxit, saxa et monumenta patuerunt, mortui surrexerunt, multi qui tenebantur captiui ab inferis liberi exierunt. De his Ioannes satis conuenienter Chrysostomus. Omne quod est necessario famulatur  ei a quo ut esset accepit originem. Idcirco, fratres, de diuinitate Christi tanta diximus et adhuc dicere uolumus ut, dum illum in presepio positum, pannis inuolutum, humilem hominem inter omnia cernimus, Deum uerum et Dominum super omnia esse non dubitemus. Illud uero singulare nomen deitatis quod est Deus, multoties in diuinis litteris ad Patrem refertur, aliquoties ad Filium. Quoties ad Patrem referatur, nullo modo mens humana potest colligere, et quod aliquando ad Filium referatur, multis testimoniis edocemur. Unde est illud: Deus, iudex iustus. Cum dicimus, Deus, iudex iustus, de Filio dictum esse non dubitamus. Ipse enim dixit: Pater non iudicat quemquam, sed omne iudicium dedit Filio. Et in alio loco Psalmista, postquam dixit;  Domine, addidit: Deus salutis mee. iehsu Saluator siue salutaris interpretatur. Item Scriptura clamitat: Dominus ipse est Deus, Dominus ipse est Deus. Quam frequenter Christus iehsu Dominus uocetur, omnis pagina diuina testatur: Dominus conterens bella, Dominus nomen est illi, et Psalmista: Dominus illuminatio mea et salus mea. Illuminatio nostra est, quia sicut euangelista dixit: Ipse illuminat omnem hominem uenientem in hunc mundum. Et sicut B. Petrus apostolus ait: Ipse eduxit nos de tenebris in admirabile lumen suum. Salus nostra est Christus, sicut idem ipse pastor Ecclesie dicit, Isaie usus testimonio: Cuius liuore sanati sumus. Et B. Petrus: Domine, ad quem ibimus? Et ipse in alio loco: Domine, bonum est nos hic esse. Et Thomas post resurrectionem  eius; Dominus meus et Deus meus. Sicut sepissime Christus iehsu Dominus simul et Deus uocitatur, ita aliquando rex et Deus, aliquando uero Dominus et rex appellatur. Rex et Deus, in quinto psalmo: Rex meus et Deus meus, Dominus et rex, sicut in uicesimo tertio: Dominus uirtutum ipse est rex glorie.

His ergo et aliis, fratres dilectissimi, Scripture diuine testimoniis eruditi, si credimus Dominum nostrum Iesum Christum, mediatorem Dei et hominum, Deique et hominis filium in nostra fuisse carne mortalem, et predicamus illum Regem regum, et adoramus illum Deum deorum, et Dominum dominorum, recte credendo et bene operando, uitiorum errores declinando, per iustitie uias incedendo,  carnem nostram cum uitiis et concupiscentiis mortificando, uisibilia contemnendo, inuisibilia concupiscendo, cum illis tribus Magis tres supradictas species munerum, quotidie spiritualiter ad eius portamus presepium. Cui sit gloria et potestas, honor et imperium, cum Patre et Spiritu sancto per omnia secula seculorum. Amen



SERMO III. DE PURIFICATIONE SANCTAE DEI GENITRICIS MARIAE.

Omnipotentis Dei Patris omnipotens Sermo, a regalibus sedibus ueniens, hominibus homo factus apparens, indutus amictu corporeo, Mosaice legis uoluit adimplere decretum, ut antique preuaricationis deleret chirographum. Sicut enim octaua die  sui ortus Dominus noster legaliter uoluit a parentibus circumcidi, ita, quaterdeno numero dierum deducto, cum legalibus hostiis a matre uirgine uoluit in templo presentari. Circumcisio tunc temporis ab originali peccato circumcisos purgabat, et legalis oblatio pueris et matribus purificatione indigentibus et radice Ade pollutis purificationem prestabat. Sed nichil horum noster paruulus, nec eius sanctissima et mundissima genitrix indigebat. uere non indigebat Dei Filius legali circumcisione, qui non erat carnali admistione concretus, sed aduentu Spiritus sancti et Altissimi uirtute, angelo nuntiante, in utero uirginali conceptus. Ipse enim est lapis, quem Daniel uidit precisum de monte sine manibus, Christus uidelicet natus de Iudeorum  gente, nullo humano opere interueniente. Non indigebat etiam Dei genitrix purificatione carnali, que concepit non operatione uirili, sed uirtute Altissimi, et illustratione Spiritus sancti. Sed ideo uoluit se suamque genitricem decretis legalibus subdere, ne uideretur esse legis contemptor, qui erat utriusque Testamenti largitor et conditor. Urgebat enim legis iussio, ut paruulus octaua die circumcideretur, et quadragesimo die, ut dictum est, in templo presentaretur, et parentes eius pro eo par turturum aut duos pullos columbarum offerrent, si agnum inuenire non possent. In utroque uero animali, prefulgebat gratia salutaris mysterii. Turtur, ut illi uolunt qui de naturis animalium disputant, castissimum est animal; columba mansuetissimum et patientissimum.  Bene pro Christo turtur siue columba offertur, quia ipse est patientie et mansuetudinis auctor, ipse uirginitatis custos et castitatis amator. Ipse ad nos ueniens, ex uirgine uerum corpus assumens, uirginitatem in matre consecrauit; pro nobis moriens patientie nobis exemplum reliquit.

Sistitur hodie, sicut Lucas refert, presentia carnis puer iehsu Domino, qui nunquam per presentiam diuinitatis a paterno solio discessit. Diues in suo, pauper in nostro, recolitur hodie presentatus in templo, quod olim sibi preparauerat Dauidis prudentia et Salomonis industria. Iure ab illis domum sibi condere decreuit, de quorum stirpe matrem eligere uoluit. Conuenienter ditissimorum, sapientissimorum et fortissimorum omnium regum  propagine generatur Dei genitrix et semper uirgo, Maria, quia illum erat paritura, qui est Dei uirtus, sicut apostolus Paulus intonat, et Dei sapientia, et ut ipse Paulus testatur: In quo sunt omnes thesauri sapientie et scientie absconditi. Erat enim eadem nostra puerpera, pauper terrena possessione, sed plena celesti benedictione. Erat progenita stemmate regali, sed pauper adeo stipendio temporali. Pauper rebus, referta diuinis muneribus. In tantum pauper ut agnum, qui pro peccato offerebatur, non haberet; in tantum diues ut Agnum, peccata mundi tollentem, salua uirginitate, generare posset. Una eademque res fuit, et quod de paupere matre, et quod de desponsata uirgine Christus nasci uoluit, ut uidelicet uirginis  partu diuinitas que erat in homine, usque ad tempus prefinitum a Deo, diabolo et mundi principibus celaretur. Si enim cognouissent, nunquam Dominum glorie crucifixissent; quod pernecessarium erat. Si Christus non crucifigeretur, homo non liberaretur. Ipse enim Dei Filius paulominus minoratus ab angelis, pro nobis etiam egenus factus est, ut nos sua paupertate ditaret. O beata paupertas, que nos diuites reddidit! o felix inopia, que nos locupletes effecit! Quanta et qualis est ista paupertas que ab angelis nuntiatur, a pastoribus ueneratur, a Magis officiosissime salutatur et adoratur, et cui omne genu flectitur! Quales et quantas diuitias in illo puero grandeuus ille Simeon iustus et timoratus intuitu mentis agnouit, quem postquam uidere meruit, nichil  preter ipsum concupiuit uidere, nec etiam in hac uita desiderauit uiuere! Nisi cognosceret senex ille Simeon in Christo et per Christum posse consequi perpetuam uitam, non tam libenter eo cognito appeteret temporalem mortem. Responsum acceperat, ut Lucas Euangelista testatur, a Spiritu sancto non uisurum se mortem, nisi uideret Christum Domini. Postquam Christum Domini secundum promissionem Spiritus sancti Simeon ille senex uidit, et salutare lumen mundo uenisse cognouit, benedixit Deum et dixit: Nunc dimittis, Domine, seruum tuum in pace, quia uiderunt oculi mei salutare tuum.

Nos ergo, dilectissimi fratres, huius sanctissimi senis Simeonis exemplum sequentes, Dominum Christum in mundum uenisse credamus, ulnis sincerissime  dilectionis aduentus eius memoriam fideliter amplectentes, ei utpote membra capiti coniungamur, ita ut non ab eo separemur, usque dum eum in templo glorie sue uidere mereamur. uitam quoque istam fallacem et caducam fugientes, ad illam que uera et permanens est, toto mentis desiderio tendamus, auxiliante Domino nostro Iesu Christo, qui est, ut ipse dicit, uia, ueritas et uita: uia, uidelicet recte gradientium; ueritas, ueritatem amantium; uita, bene uiuentium. Qui uiuit et regnat cum Patre et Spiritu sancto per omnia secula seculorum. Amen.



SERMO Iu. DE INCARNATIONE DOMINICA.

Dominice incarnationis et nostre reparationis,  quod fides fidelium hodierna die recolit, sacramentum, licet granditate sui et excellentia humanum et angelicum excedat intellectum, tamen quidquid de eodem potuit uel debuit comprehendere et scire electorum deuotio, totum per antiquos patres, ueteris uidelicet Testamenti patriarchas et uates disposuit nuntiare, et per apostolos et euangelistas, idoneos noue legis ministros, dignata est enarrare diuine dignationis Maiestas. Quanta enim et qualia prefulserunt in serie ueteris Instrumenti testimonia, huic sacro mysterio adeo fauentia et apertissime congruentia, non potest ad plenum colligere nostre paruitatis ignorantia. Quidquid uero Euangelia, apostolorum Epistole et Actus loquuntur, totum ad  homines Christum per uirginem uenisse fatetur. Ex dictis igitur maiorum, catholicorum doctorum cognoscimus, utriusque Testamenti patres, licet essent locis et temporibus diuisi, unanimiter tamen sensisse de gloria aduentus Dominici. Et ut hoc sine dubio cognoscamus, beatus papa Gregorius, ad instar celestis sideris, quod septem stellis non simul stantibus, sed simul micantibus, quas diuina pagina Pleiades nominat, diuinos auctores ad enarranda nostre salutis mysteria, etsi discretos locis et temporibus, in una tamen fide et ueritate refulsisse denuntiat.

Hos non solum stellas, sed etiam celos, Dauidici sermonis uocat auctoritas, dicens: Celi enarrant gloriam Dei. Hi etenim celi, he stelle, ceteraque spiritualia  et rationabilia astra uerbo lucentia, amore ardentia, non a se, sed ab auctore suo habuerunt ut sermone lucerent, dilectione arderent, et ea que de ipso senserunt, Spiritu sancto docente, narrarent. Quorum alii diffusius, alii compendiosius, alii apertius, alii obscurius de diuinis sibi reuelatis mysteriis locuti sunt. Ex quibus sicut inter ueteres patres ad prenuntianda diuina beneficia, insigne quoddam nobilissimus prophetarum priuilegium obtinuit Isaias, ita ad enarranda incarnati uerbi et uirginei partus, arcana mysteria, principalem locum obtinere promeruit Lucas. Hic uir diuinissimus et, ut omnis eius descriptio patefecit, omni sapientia et scientia eruditissimus, non in primis ad ea de quibus magis dicturus erat, et ad que ipsius tota tendebat deuotio,  ordinem narrationis incipere uoluit, sed circumstantia miracula, generationem uidelicet Dominici precursoris et ortum, uitam eius mirabilem, conuersationem sanctam, et inauditam a seculis in uictu et uestitu abstinentiam, et in omni genere perseuerantem constantiam et constantem perseuerantiam, et ad reprehendenda uitia robustissimam liberalitatem. Parentum etiam eius nobilissimam et sine omni querela iustitiam ad liquidum describere uoluit. Postquam uero de his sufficienter dixisse se credidit, ad disserenda ea que in uoto habebat, preeunte lumine celestis gratie, se totum dedit, inquiens: Missus est angelus Gabriel a Deo in ciuitatem Galilee, cui nomen Nazareth, ad uirginem desponsatam uiro, cui nomen erat Ioseph de domo  Dauid, et nomen uirginis, Maria.

Audiuimus, fratres, angelum a Deo Patre ad uirginem missum, audiuimus uirginem nouo salutationis famine salutatam, et in ipsa salutatione, ut Euangelium loquitur, fuisse turbatam. Audiuimus Gabrielem archangelum uerbis consolatoriis, ne timeret allocutum, eo quod inuenisset gratiam apud Dominum, deinde generaturam et parituram asseruit filium, quem precepit ut uocaret Iesum. Hunc esse magnum et filium Altissimi, sedem Dauid, et domum Iacob, et regnum sempiternum sine fine secundum humanitatem adepturum predixit. Quod semper secundum diuinitatem cum Deo Patre et Spiritu sancto eternaliter, antequam mundus fieret, in eterna sua prescientia  habuit et disposuit. Post consolationis officiosissima et iucundissima famina, uirgo sanctissima interrogando et potius in cunctando cepit inquirere quomodo fieri posset quod angelus insolitam et inauditam rem tanta auctoritate nuntiare presumeret; huius rei factum, quod natura non habuit, quod exemplo caruit, Spiritu sancto superueniente et uirtute Altissimi obumbrante angelus fieri posse perdocuit. O inauditum et admirabile singularis humilitatis exemplum! Ea que se Dominum et Creatorem suum concepisse gaudebat et de se nasciturum non dubitabat, cum posset se cognoscere sine dispendio sue sincerissime humilitatis omnium fidelium dominam, non distulit se uocare Domini sui ancillam, dicens: Ecce ancilla Domini, fiat mihi secundum  uerbum tuum.

uidete, fratres, humilitatem uirginis uerbum Dei concipientis. uidete obedientiam Domini ad nos per uirginem uenientis. uidete claritatem et dilectionem, circa humanum genus, Dei Patris angelum ad uirginem, nomine Mariam, mittentis. Huius nobilissimi nominis predulcis interpretatio claritudinem meritorum illius atque uirtutum aperta ratione demonstrat. Interpretatur enim Maria stella maris siue domina. Merito uocatur Domina, quia Dominum totius creature, salua perpetua sua uirginitate, hodierna die concipere et certo tempore gignere meruit. Cui Deus Pater, ut Dauid patriarcha testatur in psalmo, dicens: Data est mihi omnis potestas in celo et in terra, etc. De quo idem Propheta:  Domini est terra et plenitudo eius. Item in eodem psalmo: Dominus fortis et potens, Dominus potens in prelio. Et ut illum fortem et potentem credamus, Gabriel archangelus qui fortitudo Dei dicitur, nasciturum de uirgine euangelizare debuit, quem ad debellandum perditionis principem et mortis imperium destruendum, uelut gemine gigantem substantie omnipotens Pater unicum Filium suum transmisit. Consequens etenim est ut Dei genitrix et semper uirgo Maria maris stella uocetur, quia sicut illi qui inter fluctus maris exercitatione nauigii laborant, stellis sibi Deo auctore famulantibus, ad portum quietis uenire desiderant; ita quisquis in huius seculi periculoso naufragio, fluctibus perniciosis irruentibus, siue de anime,  siue de corporis uita periclitatur, necesse est ad contemplationem istius stelle aciem mentis dirigat, per cuius meritum et gratiam posse se ab omni periculo liberari non dubitat.

Stelle enim, ut scitis, diuino nutu ordinantur quod in nocte luceant et solem diei precedant. Et hec nostra stella splendida et matutina, adhuc incumbentibus ignorantie tenebris et iam iamque Deo propitio deficientibus, preparabatur, ut per illam ad nos procederet sol iustitie Christus Deus noster, de quo scriptum est: Ecce uir Oriens nomen eius. Hunc, Zacaria propheta testante, promittebat se Deus Pater missurum ad illuminationem fidelium, dicens: Ecce ego mitto uobis Orientem  seruum meum. Quis audiuit unquam tale? Aut quis uidit huic simile? uirgo, Dominum paritura, ancillam se Domini uocat; Deus Pater hominem nasciturum seruum et Orientem appellat. In quantum homo, seruus; in quantum Oriens, Filius ceternus, consubstantialis et unicus. De quo Malachias propheta: uobis timentibus Deum, orietur sol iustitie. Et Zacarias in Euangelio: uisitauit nos Oriens ex alto. O quanta qualisque stella Dei genitrix et semper uirgo Maria exstitit! Ex qua illa claritas, illa lux illudque lumen, uerbum caro factum ad nos processit. Qui non solum, ut euangelista Ioannes predicat: Omnem hominem uenientem in mundum illuminat; sed etiam stellas, lunam et solem et omnem creaturam quam condidit, regit, disponit et ordinat. Qui uiuit et  regnat cum Deo Patre et Spiritu sancto Deus per omnia secula seculorum. Amen.



SERMO u. DE RESURRECTIONE DOMINI

Certissima fiducia est Christianorum diuinitus promissa resurrectio mortuorum. Hanc enim ueritas repromisit; ueritas autem mentiri non potest. uera est igitur de resurrectione corporum promissio ueritatis, quia ueritas que mentiri non nouit, totum necesse est impleat quod promisit. Hanc autem resurrectionem corporum, ut futuram certissime nouerimus, ipse Dominus nobis in suo corpore dignatus est demonstrare. Resurrexit Christus, ut resurrecturum se non dubitet Christianus. Quod enim precessit in capite, sequitur in corpore. Nosse  autem debemus, dilectissimi fratres, duas esse mortes et duas resurrectiones. Dicitur enim mors prima, dicitur et secunda. Porro prime mortis due sunt partes: una qua peccatrix anima per culpam discedit a Creatore suo, altera qua, iudicante Deo, excluditur per penam de corpore suo. Mors autem secunda ipsa est mors corporis et anime punitio sempiterna. Per mortem ergo primam, anima boni et mali hominis ad tempus a suo corpore separatur. Per mortem uero secundam, anima solius mali hominis in eternum cum suo corpore cruciatur. Utraque ergo mors omnem hominem tenebat obstrictum, quia nature transgressio unumquemque peccati propagine tenebat obnoxium. uenit autem Dei Filius immortalis  et iustus, et ut moreretur pro nobis, carnem mortalem suscepit ex nobis. In qua carne, quia nullum potuit habere peccatum, sine reatu pertulit peccati supplicium. Secundam itaque prime mortis partem, id est solius corporis mortem, Dei Filius pro nobis accepit, per quam a nobis et dominationem peccati, et penam eterne punitionis abstersit. Hoc ergo Christus nunc in mundo misericorditer operatur, his quos ad bene uiuendum hortatur, donans fidem ut recte credant, tribuens caritatem, ut bonis operibus libenter insistant. In nouissimo uero die, ad hoc eos corpore resuscitare dignabitur, ut eis eternam beatitudinem largiatur. Resuscitati ergo in anima per fidem, dilectissimi  fratres, cum iustitia uiuamus, ut etiam corpore ad eternam letitiam resurgamus. Sentiemus prime resurrectionis munus quod nobis largitus est Christus, ut, cum resurrexerimus corpore, mereamur cum ipso Saluatore sine fine regnare, quando absorbebitur mors in uictoriam et dabitur fidelibus uera uita ueraque letitia, cum idem omnipotens Deus pro meritis fidei atque bonorum operum dabit suis fidelibus regna celorum. Qui cum Patre et Spiritu sancto uiuit et regnat Deus per omnia secula seculorum. Amen.



SERMO uI. DE EADEM RESURRECTIONE DOMINI

Quamuis, fratres dilectissimi, ad hoc nostra esset intenta deuotio, ut ex nostro ministerio procederet  ad uos tenuis quidem uel exigua uerbis simplicibus prolata declamatio, huius tamen diei uenerabile sacramentum, opportunum nobis et conuenientius indicit silentium. Sed cum de tanta ac tali re loqui pertimescimus, dat ausum loquendi singularis iucunditas presentis diei. Et quia id esse nostri iudicatur officii, licet minus simus idonei, tamen huic sacro conuentui omnino apparere non debemus ingrati. Inuitat nos ad loquendum uestre caritatis affectus, ad credendum promptus, ad audiendum deuotus, ad operandum strenuus. Excitant nos ad extollenda huius excellentissimi festi sacrosancta mysteria, circa sepulcrum Domini, terribilia nimis angelorum obsequia. Admonent idipsum sine defectu agere gestis suis et dictis ordinis utriusque sanctissime  persone. Inuitant nos ad enarranda huius diei magnalia sanctarum mulierum indefectiua studia. Sane dum Deum querimus, ut nostrum desiderium nullus possit mundialis perturbare defectus; hortatur dignissimus discipulorum cursus, uisu gratissimus, auditu dulcissimus, uisu mirabilis, auditu delectabilis. Sic enim loquitur Euangelium: Currebant duo simul, et ille alius discipulus precucurrit citius Petro, et uenit prior ad monumentum. Quis non desideret Christum in dexteram Patris sedentem querere, et, ut querendo possit inuenire, spiritualiter currere, cum tantos apostolos ad sepulcrum eius etiam gressu corporeo delectabiliter recolit cucurrisse? Sed ut ipse nostrum desiderium adiuuet, unusquisque nostrum illud de Canticis canticorum, trahe me post te,  curremus, desideranter proclamet, ut postea cum Dauid et apostolo Paulo bene cucurrisse, legitime certasse, cursumque consummasse se gaudeat. Ad quem finem huiuscemodi cursus tendat, suprascripti uersiculi lucide pars ultima notat. Postquam dixit: Trahe me post te, curremus, addidit, In odore unguentorum tuorum. In odore unguentorum est currere, uirtutum sancto nos refectos odore, semper ad auctorem nostrum gressu mentis incedere. Isto uero laudabili cursu currebant he deuotissime mulieres, que, ut Euangelia narrant, a Galilea Dominum secute fuerant et ad tempus usque passionis eius, discipulis etiam discedentibus, ei fideliter adherebant. In odore unguentorum eas et spiritualiter, et secundum  litteram cucurrisse constat, quia, ut Dominici corporis ungerent membra, sicut Marcus testatur, emerunt aromata.

Quam peruigil fuit de Dominico corpore sanctarum mulierum ac sedula inquisitio, manifeste denuntiat, licet sera, certa tamen inuentio. Si uero laudabilis est ab exordio sue conuersationis erga ipsum Dominum sincerissime caritatis affectus, multo laudabilior est circa sepulturam eius piissimi obsequii famulatus. Legimus in Euangelio secundum Lucam, Dominum Christum in quoddam castellum ab illis officiosissime susceptum. Et ut sanctus Euangelista narrat, pro resuscitatione fratris sui, Lazari uidelicet, fiducialiter inuitatum. Inde ad crucem, uerum usque ad tumulum ille secute sunt, ut amorem,  quem uiuenti exhibuerant, iam mortuo, si liceret, studio humanitatis impenderent. Si dignum admiratione ducimus quod sancte mulieres diligenti cura exsequias mortalitatis eius celebrant, cuius doctrina de uitiis ad uirtutes, de tenebris ad lucem reducte fuerant, cuiusque mirabili potentia fratrem suum Lazarum ex mortuo uiuum se recepisse gaudebant, qui sermo, que facundia digne possit dicere quo uel quali quantoque affectu piissima eiusdem Dei et Domini genitrix, ut sanctus euangelista refert, ante crucem stabat, et piis oculis exspectans non pignoris mortem, sed mundi salutem? Non enim mens concipere, non spiritus ullus agnoscere potest quo amore, quo desiderio, huc illucque se uertens, Dominice passionis et resurrectionis loca circumiens,  quem toto mentis ardore querebat, uidere desideraret. Sciebat illum non posse fieri legibus mortis obnoxium quem sanctus Dauid preuidit inter mortuos liberum. Sciebat illum a morte nullo modo posse teneri, quem, nullo interueniente mortis contagio, salua sua uirginitate pro restauratione mundi sciebat ex se ineffabiliter, et uoluisse, et potuisse nasci. Querebat filium cum ceteris in sepulcro, sed multum dispari uoto, et, ut ita dicam, quantum eius professio a ceterarum proposito, et quanto fecunda uirginitas a continentie bono. Alie querebant ut condirent defectum, illa credebat a Deo Patre iam de morte reductum.

Ideo, fratres, constantissimum circa sepulturam Dominicam discipulorum discipularumque Christi  famulatum paucis recitare curauimus, ut exemplis eorum nosmetipsos ad enarranda pro modulo Dominice resurrectionis gaudia excitaremus. ualde enim indignum est, ut beatus Gregorius dicit, eo die laudes debitas taceat lingua carnis, quo uidelicet die caro resurrexit Auctoris. Compellit nos etiam pro sui magnitudine aliquid dicere auctoris tanti gaudii preclara resurrectio et de antiquo hoste triumphalis congressio. Ex huius congressionis nobili mirabilique uictoria, atrium suum custodiens, fortis ille armatus, fortiore superueniente, fortiter est superatus; arma et spolia in quibus confidebat, amisit, quia inter ipsa initia mundi, et periit primus, et perdidit. Ille, angelica maiestate subnixus, postquam  ad imaginem Dei factum conspexit, maliuolo liuore prorupit, non prius alterum deiiciens quam ipse deiectus, captiuus antequam capiens, perditus antequam perdens, et dum homini gratiam date immortalitatis eripit, ipse quoque id quod prius fuerat, amisit, et, dum uitam mordendo absorbere appetit, morsus suus mors ei perpetua fuit, sicut per prophetiam Osee mortis destructor, uite largitor et fortis bellator dixit: De manu mortis liberabo eos, de morte redimam uos. Et iterum: Ero mors tua, o mors; morsus tuus, inferne.

Cum ipso igitur mortis auctore hodie mors subacta detruditur, hodie per Christum uita mortalibus redditur. Seruitus hodie demoniaca pellitur, libertas Dominica hodie Christianis conceditur. Hodie  namque diuine propitiationis dignatio singulare remedium contulit mundo, cum homini perdito tenebris mortis circumfuso, resurgente Christo, lux uera refulsit ab alto. Humani etenim generis massa, que in ipsa radice sue originis liuidi serpentis astutia et primi hominis culpa miserabiliter fuerat corrupta, secundi hominis gratia hodie mirabiliter et misericorditer est restaurata. Superbiendo deiectus hominem mortis auctor prostrauit, humiliando seipsum hominem hodie uite largitor erexit. Mortales nos fecit priorum parentum male suasa presumptio, uite nos hodie reddidit dextere celestis mutatio. Apostata uero angelus ideo irremediabiliter periit, quia nullam in se peccandi materiam naturaliter habuit, sed propria sponte contra suum auctorem a  seipso deceptus intumuit. Homini uero idcirco pietas diuina condoluit, quem non proprio tantum, quam alieno instinctu cecidisse cognouit. Unde pulchre satis sanctus Dauid in psalmo canit: Cum ceciderit, non collidetur, quia Dominus supponit manum suam. Et hec est illa, quam supra diximus, dextere celestis mutatio. uere, inquam, dextere celestis mutatio, quia inter culpam et gratiam diuersus est ordo. Qui per naturam nos edidit, uite nos exsules fecit. Qui per gratiam genuit, uite consortes effecit.

Audiamus quid primus homo, a paradiso eiectus, audiuit: Terra tua spinas et tribulos germinabit tibi. Audiamus quid Dauid patriarcha, dandam per Christum gratiam preuidens, dixit: Dominus dabit benignitatem, et terra nostra dabit fructum suum. Audiamus  etiam quid Adam ille, mortalis effectus et auctori inobediens, audiuit. Audiamus quid latro, in cruce pendens et uitam confitens, Christi pietate promeruit. Illi dictum est: In sudore uultus tui uesceris pane tuo; isti dictum est: Hodie mecum eris in paradiso. Timeamus quod, exigente peccato, in primo parente commeruimus: Terra es et in terram ibis. Diligamus quod, operante iustitia, Deo Patri a capite nostro pro nobis dictum esse confidimus: Pater, uolo, ut ubi ego sum, et ipsi sint mecum. Et in alio loco: Ubi ego sum, illic et minister meus erit. Et illud apostolicum: Mortui enim estis, et uita uestra abscondita est cum Christo in Deo. Cum enim Christus apparuerit uita uestra, tunc  et uos apparebitis cum ipso in gloria. Illa uidelicet gloria, de qua Propheta dicit in psalmo: Satiabor, cum apparuerit gloria tua. Et nos satiemur tot promissionum refecti dulcedine, qui quondam periclitabamur, tantarum minarum attriti formidine. Seruilis absit timor, diuinus adsit amor. uetuste seruitutis recedat trepidatio, noue libertatis accedat exsultatio. Illa, inquam, exsultatio, quam sepedictus Propheta uenturam sibi decantabat in psalmo: Anima autem mea exsultabit in Domino, et delectabitur super salutari suo. Et quod specialiter ad spem Dominice nostreque resurrectionis pertineat, precedens sententia et subsequens aperte demonstrat. Antiquo etenim hosti superior uersus precipitium optat quod ipse humano generi per mortem Christi parabat.  Subsequens uero sententia humani corporis ossa ad laudem Dei introducit clamantia: Omnia ossa mea dicent: Domine, quis similis tui? Ac si dicant: Qui cum a morte surrexeris, spem nobis resurgendi donabis. Eripiens inopem de manu fortiorum eius, egenum simul ac pauperem a diripientibus eum. Propter quorum gemitus et miserias, in alio psalmo resurrecturum te esse promittebas. Promisit Dominus et impleuit. Mortuus est et resurrexit. Mortuus est propter peccata nostra, resurrexit propter iustificationem nostram. Moriamur pro eo, ut resuscitemur ab eo. Si compatimur, inquit Apostolus, et conregnabimus.

Credamus Dominum Iesum a Deo Patre resuscitatum de sepulcro, et gratiam et salutem inueniemus  in auxilio opportuno, testante apostolo Paulo atque promittente. Si confessus fueris et credideris in corde tuo quia Deus illum suscitauit a mortuis, saluus eris. In quem, sicut pastor ille Ecclesie beatissimus Petrus dicit, nunc quoque non uidentes creditis, credentes autem exsultatis letitia inenarrabili et glorificata, reportantes finem fidei uestre, scientes quod non corruptibilibus argento uel auro redempti estis de uana uestra conuersatione, paterne traditionis, sed pretioso sanguine, quasi Agni incontaminati et immaculati, Christi, precogniti quidem ante constitutionem mundi, manifestati autem nouissimis temporibus propter uos, qui per ipsum fideles estis in Deum, qui suscitauit eum a mortuis, et dedit ei gloriam, ut fides uestra et spes esset in Domino. Nos  igitur, tanti auctoris eruditi sententia, credentes in Christum exsultemus inenarrabili letitia. Sed in hac precipue paschali solemnitate, in qua sicut apostolorum princeps dicit: Redempti sumus de uana nostra conuersatione incontaminati et immaculati Agni sacrosancto sanguine. In hoc etiam oportet nos plurimum gaudere, quia solutum est hodie iugum captiuitatis nostre, contritus est hodie malleus uniuerse terre. Hec est dies quam fecit Dominus, exsultemus in ea et letemur, quoniam laqueus contritus est et nos liberati sumus. Et, secundum Zacarie uaticinium, de lacu, in quo non erat aqua, in sanguine testamenti hodie educti sumus. Hoc ipsum prefigurabat Moyses aspergens tabernaculum  et omnia uasa ministerii sanguine dicens: Hic sanguis testamenti quod mandauit ad uos Deus. Omnia pene in sanguine mundantur secundum legem, et dicit quod non fit remissio sine sanguinis effusione, aperte demonstrans quia non fieret peccati abolitio, nisi intercederet Domini nostri Iesu passio. Et nisi esset ipse pro peccatis oblatio, per quem nobis datur omnium peccatorum remissio. O quale sacramentum, quo ueniente cessat omne peccatum! o quale sacrificium, quo redolente fugit omne delictum! o qualis sacerdos, qui semetipsum obtulit, ut ingratos seruos a perpetua morte, sua morte faceret liberos! Factos etiam liberos fratres uocat et filios. Eia, fratres dilectissimi, studeamus toto mentis affectu esse pacifici, ut mereamur uocari  et esse filii Dei. Faciamus, prout ipse donauerit, uoluntatem Dei, ut potestate accepta possimus adoptiui fratres eius fieri, qui secundum fidem et confessionem primi apostolorum, Petri, est naturalis et unicus Filius Dei uiui, cum quo uiuit et regnat per infinita secula Deus, in unitate Spiritus sancti, qui nos perpetua pace custodiat suumque Pascha digna ueneratione continue celebrare concedat. Amen.



SERMO uII. DE EADEM RESURRECTIONE.

Hodie, dilectissimi fratres, Domino nostro Christo resurgente atque de subacto tenebrarum principe triumphum uictorie referente, spes immortalitatis mundo reddita est, et quod a seculis difficile incredulis  ac perfidis impossibile uidebatur, ope atque diuina miseratione in plenam securitatem conuersum est. In letitiam mentes redeant, quoniam tempestate exitialis pressure ac nube discussa cecitatis antique, tranquillitas eterne quietis et serenitas diuini luminis effulserunt. Dande Deo laudes, et beneficia eius ac munera tam grandia, ut grandiora esse non possint, cum gratiarum actione celebranda sunt. Nos etenim, fratres, qui Deum corde toto, et anima et uirtute diligere debemus, necesse est benedictiones eius et laudes semper et ubique cum gloria predicemus. Sed nunc magis ac magis fieri conuenit quia exoptatus uotis omnium fidelium dies aduenit, et post longe noctis horribilem terreque caliginem Domini luce radiatus mundus eluxit. Huius  enim luminis, perpetue uidelicet claritatis, aduentum ipsiusque aduentus sacrosancta mysteria, ab ipso mundi principio antiquorum Patrum actibus presignata, ac multiplicibus uaticiniis perorata uerisque attestationibus promissa eodemque lumine in homine apparente exhibita, sicut nos colimus et tenemus in re uera, ita et antiqui Patres colebant in spe certa. Ita enim in spe certa, ut etiam de his que credebant et predicabant, quedam sicut erant uentura nuntiabant, quedam iam percepisse sibique iam aduenisse gaudebant. Nonne iam patriarcha Dauid huius diei letitiam presentem se habere credebat qui dicebat: Hec est dies quam fecit Dominus, exsultemus et letemur in ea?

 Unde illi aderat in exspectatione huius die tanta letitia talisque exsultatio? Sciebat enim se per huius diei sacramentum, de ualle lacrymarum et planctu antique plorationis transiturum ad eterne beatitudinis gaudium. Sciebat preterea se sine dubio in spe resurrectionis Christi, conscisso diuturne penitudinis sacco, uestibus mortalitatis et corruptionis exui, quas primi parentes de pellibus consuerant et foliis uerecundiam suam texuerant, et stola immortalitatis et indumento letitie et iucunditatis indui, que sibi eloquia diuina promiserant. Dicebat etiam se post reuelatam Dominice resurrectionis gloriam, et resurgente Christo nobis in seculi fine promissa non posse ad ullam tristitiam compungi, sed diuinis  cantibus et confessione celestibus plena laudibus Domino Deo suo eternaliter cum gloria famulari, et idcirco adiuncta persone sue omnium fidelium massa exsultans, et cantans laudes, et gratias referendo Domino dicebat: Conuertisti planctum meum in gaudium mihi, concidisti saccum meum, et circumdedisti me letitia. Ut cantet tibi gloria mea, et non compungar, Domine Deus meus, in eternum confitebor tibi. Hoc igitur genus confessionis magis ad predicandas pertinet misericordias Domini Saluatoris quam ad detegendas miserias hominis peccatoris, sicut idem Saluator in Euangelio ostendens dicit: Confiteor tibi, Pater celi et terre, id est, laudo et glorifico te. Et sanctus in Psalmis: Confitemini Domino, quoniam bonus. Huius inestimabilis  bonitatis, Dominus iehsu Christus minister et testis, largitor et monstrator factus est. Minister nascendo, testis moriendo, largitor resurgendo, monstrator ascendendo. Est enim ipse summi et eterni boni, quod idem ipse est, minister cum nascitur, testis dum patitur, largitor cum de morte reducitur, monstrator cum in dexteram Patris assumitur.

Hec sunt quatuor specialia diuini muneris beneficia, ex omnibus Dominicis beneficiis excepta, et per quatuor Euangeliorum libros, et quatuor euangelicos uiros, per quatuor mundi spatia, fidelibus sunt reserata. Hec cum fideliter credimus et firmiter retinemus, et digna pro posse ueneratione recolimus, quoniam ex his maxime Domini bonitatem  cognoscimus, consequens est ut, sicut Dauidicus sermo nos admonet, faciamus: Confitemini Domino, quoniam bonus, quoniam in eternum misericordia eius. Mundus sanguine Christi Deo Patri reconciliatus, Ecclesia uidelicet catholica per totum mundum diffusa, in seculum misericordiam eius predicat, dum ab huius seculi miseriis eiusdem misericordie munere se posse liberari non dubitat. Domini misericordiam in eternum omnium plenitudo fidelium predicat, dum per Christi resurrectionem, quam hodie singulari ueneratione deuotissime celebrat, ad gloriam uenture resurrectionis et gaudium eterne beatitudinis peruenire sine dubio sperat, et facie ad faciem gloriam uidere sui Redemptoris hodierna  festiuitate de morte resurgentis. Nos ergo confiteamur Domino quoniam bonus est, peccata nostra humiliter accusando, bonitatem illius sublimiter predicando. Confiteamur quoniam misericors est, misericordias eius sine fine laudando, ut in hoc seculo sua nos bonitate custodiat, et in eternum sua misericordia simul et presentia perfrui concedat, et prestet ut, sicut in carne, quam assumpsit ex uirgine matre, intuitu fidei cernimus resurgentem, ita in diuinitate quam habet ex Deo Patre, facie ad faciem uideamus regnantem, cum eodem Deo Patre et consubstantiali sibi et ceterno Spiritu sancto, per omnia secula seculorum. Amen.



SERMO uIII. DE ASCENSIONE DOMINI SALuATORIS.


Postquam Dominus et Saluator noster sacrosancto sue passionis mortisque triumpho, abolito peccati chirographo, contrito mortis aculeo, demoniace crudelitatis destruxit tyrannidem, humanum genus, quod tenebatur morte captiuum, solus inter mortuos liber morte subacta reddidit liberum. Corpus uero quod sine peccati discrimine ex uirgine sumpsit quodque pro nobis assumpte mortalitatis, non necessitate, sed potestate legibus subdidit, ab inferis rediens, apostolorum conspectibus resurrectionis gloria clarificatum et, ut ita dicam, rediuiuum ostendit. Mulieri namque se deuotissime requirenti, non absque admirabili ratione et rationabili admiratione primum apparere dignatus est. Decebat enim  ut sexus, qui primum hominem, diabolo se fallente, fefellit eique mortis suggessit interitum, prior hominibus uite renuntiaret remedium. Et ut ab excellentioribus argumentum assumam, consequens erat ut sexus, qui, Christo nascente sine peccati contagione, saluo sue uirginitatis perpetue signaculo exstitit preuius, resurgente Christo iustificatus a peccatis perpetue salutis fieret nuntius. Apostolorum principi Petro Dominum apparuisse non est dubium, sed apostolica relatione et euangelica descriptione creditur esse certissimum. uoluit ei Dominus pre ceteris apostolis singulariter apparere, ne desperaret ex negatione. Noluit illum diu remanere suspectum, ne desperaret se posse percipere apostolici culminis priuilegium. Idcirco illum Dominus  cadere permisit, sicut festiuus concionator Gregorius dixit, ut ex collato sibi munere disceret qualiter aliis misereri debuisset.

Discipulis uero duobus, discipulabusque duabus, ipso die quo surrexit a mortuis apparere uoluit: Istis, festiue salutando, Auete, dixit; illis secum gradientibus, et de se dubitantibus sacramenta diuinarum Scripturarum aperuit, et in fractione panis se uere resurrexisse perdocuit. Deinde quoties tam sacratissimum et excellentissimum exigebat officium, generaliter discipulis suis apparuit eisque pacem, quam per angelos in mundum ueniens uentura predixit, per semetipsum iam uenisse manifestauit, dicens: Pax uobis. Quibusdam uero discipulis  de se dubitantibus, cicatrices uulnerum suorum ostendit, corpusque de morte resumptum palpabile prebuit et de cordibus eorum maculas dubietatis extersit. Septem quoque discipulis in piscatione frustra laborantibus Dominus apparere uoluit, et quod erat eis difficile, ipse sua corporali presentia et maiestate diuina fecit esse possibile, ita ut ad eius nutum, designato numero caperent et multitudinem piscium. Quem numerum si uideres arithmetica ratione dispositum, scires in eo non mediocriter refulsisse mysterium; quod si ad plenum scire te delectat, apud beatissimum Augustinum satis late patet. Ut enim in Christo Domino ueritas patesceret resuscitati corporis, ac sine dubio gloria peracte resurrectionis accedit ad cumulum uere fidei ac sincerissime  credulitatis solemnitas dignissime resurrectionis. Assum enim piscem et fauum mellis comedit, ut in asso pisce ostenderet se passum, et in fauo mellis a Deo Patre uera fide resuscitatum. Nos enim, fratres karissimi, per amaritudinem acerbissime passionis, Dominum Iesum Christum peruenisse credimus ad gloriam resurrectionis. Hanc autem resurrectionem Dominici corporis, ut futuram in nobis certissime nouerimus, ipse in corpore suo dignatus est demonstrare. Resurrexit Christus, ut resurrecturum se non dubitet Christianus. Processu uero temporis, peracto mysterio sue resurrectionis, Dominus iehsu Christus ad celos ascendit, ut eo Christianus ascendere se posse confidat, ubi caput suum se precessisse non dubitat.

 Huius etenim ascensionis Dominice nobilitatem et gloriam, ueteris Instrumenti multo ante multipliciter prenuntiauit auctoritas, et ipso ascendente exsultans angelica declarauit sublimitas, euangelice etiam descriptionis atque apostolice predicationis per totum orbem narrauit satis aperte maiestas. Apostolica uero predicatio, ut dictum est, mysteria supradicta uehementer enarrat, cum beatus Petrus apostolus, omnium de quibus loquitur, idoneum testem se esse declarat, et apostolica libertate subnixus, ut propositum est, liberalissimo sermone pronuntiat, dicens: Obedire oportet Deo magis quam hominibus. Statim subintulit. Et his cum quibus tunc res ipsa gerebatur dixit: Deus patrum nostrorum suscitauit Iesum, quem uos interemistis suspendentes  in ligno. Hunc Deus, Principem ac Saluatorem, exaltauit dextera sua, ad dandam penitentiam Isrel et remissionem peccatorum. Et nos sumus testes horum uerborum et Spiritus sanctus, quem dedit Deus hominibus obedientibus sibi. Et in alio loco idem pastor Ecclesie, Dauidico fruitus [fretus] uaticinio, Dauid igitur, inquit: Propheta cum esset et sciret quia iureiurando iurasset illi Deus de fructu lumbi eius sedere super sedem eius, prouidens locutus est de resurrectione Christi, quia neque derelictus est in inferno, neque caro eius uidit corruptionem. Hunc Iesum suscitauit Deus, cui omnes nos testes sumus. Dextera igitur Dei exaltatus, et promissione Spiritus sancti accepta a Patre, effudit hoc donum quod uos  uidetis et auditis. Non enim Dauid ascendit in celos. Dicit autem ipse: Dixit Dominus Domino meo: Sede a dextris meis. Paulus denique predicator egregius, cum hoc nostre salutis mysterium auditoribus suis commendare uellet, affectu optantis et uoto orantis prudentissima et spiritali circumlocutione aggressus est eos, dicens: Deus Domini nostri Iesu Christi, Pater glorie, det uobis spiritum sapientie et reuelationis in agnitione eius, illuminans oculos cordis uestri, ut sciatis que sit spes uocationis eius, et que diuitie glorie hereditatis eius in sanctis, et que sit supereminens magnitudo uirtutis eius in nos, qui credidimus secundum operationem potentie uirtutis eius quam operatus est in Christo, suscitans illum a mortuis, et constituens ad dexteram suam in celestibus,  supra omnem principatum, et potestatem, et uirtutem, et dominationem, et omne nomen quod nominatur non solum in hoc seculo, sed et in futuro. Et: Omnia subiecit sub pedibus eius, et ipsum dedit caput supra omnem Ecclesiam que est corpus ipsius. Et ut idem Apostolus ad Timotheum scribit: Columna et firmamentum ueritatis. Et manifeste: Magnum est pietatis sacramentum, quod manifestatum est in carne, iustificatum est in spiritu, apparuit angelis, predicatum est ingentibus, creditum est in hoc mundo, assumptum est in gloria, sicut per Marcum et Lucam descriptio intonat euangelica. Lucas uero cum ad Theophilum scriberet, dicit se sermonem fecisse de omnibus que cepit iehsu facere et docere, usque in diem qua precipiens apostolis  per Spiritum sanctum quos elegit, assumptus est. Et Marcus in hodierna lectione, Dominus, inquit, iehsu, postquam locutus est discipulis suis, assumptus est in celum, et sedet a dextris Dei.

Quomodo uel qualiter presentis solemnitatis gaudia, ascendente Domino, angelica declarauit sublimitas, non potest ore dicere, non corde concipere humana fragilitas. Sed tamen illud unum, ut Lucas narrat, testimonium admirabile atque iucundum, officiis ecclesiasticis adeo festiue recitandum, huic declamatiuncule dignum duximus inserendum. Cumque intuerentur apostoli Dominum euntem in celum, ecce duo uiri astiterunt iuxta illos in uestibus albis, qui et dixerunt: uiri Galilei, quid statis aspicientes in celum? Hic iehsu qui assumptus est a uobis in celum,  sic ueniet quemadmodum uidistis eum euntem in celum. Ascendente Domino angeli apparuisse leguntur in uestibus albis, quia humanum genus, quod fuerat obtectum tenebris mortifere cecitatis, per gratiam Christi meruit percipere indumentum eterne iucunditatis, et consortium angelice dignitatis. Instrumenti ueteris auctoritatem, ut proposuimus, multo ante multipliciter prenuntiasse manifestum est, illis uidelicet qui Scripturam sanctam et studiose legunt et fideliter intelligunt. Quid per Enoch Scriptura diuina clamat translatum, quid per Eliam igneo curru transuectum, nisi Dominum Christum hodierna festiuitate in dextera paterne maiestatis eleuatum? Sicut ipse per Prophetam in psalmo dicit ad Patrem:  Tenuisti manum dexteram meam, et in uoluntate tua deduxisti me, et cum gloria assumpsisti me. Ecce illud Domini Saluatoris iter astriferum, sanctus in psalmo uocari uoluit cursum. Quod Dauid cursum uocat, Salomon in Canticis saltus appellat. Ecce iste uenit saliens in montibus, transiliens colles. Et ille: A summo celo egressio eius, et occursus eius usque ad summum eius. Hunc enim quem Dauid currentem precinuit, Salomon salientem preuidit. O prudentissimi uates, o tante prolis felicissimi parentes, cuius meruistis prophetica denuntiatione fieri parentes et testes! De uestra namque radice Isaias propheta uirgam cum flore processuram predixit. De quo ipse alias dicit: Erit in nouissimis diebus preparatus mons domus Domini in uerticem montium, et  eleuabitur super colles. Et in alio loco: Erit germen domus Domini in magnificentia, et fructus terre sublimis. Quem, fratres, intelligere debemus per montem super uerticem montium preparatum, nisi mediatorem Dei et hominum, hominem Iesum Christum, niumm hominum naturam superantem et meritum? Quem per germen Domini magnificum et gloriosum, et fructum terre sublimem, nisi eumdem Dei et hominis filium, hodierna die super celos celorum et dignitatem omnium angelorum in dextera Dei Patris assumptum? Ergo, dilectissimi fratres, omnium uitiorum phantasmata fugientes, cunctarum uirtutum carismata diligentes, ipsum, de quo loquimur, toto cordis affectu queramus, toto mentis ardore diligamus, passibus dilectionis et fidei sequamur, ut per ipsum  cum ipso ad eum possimus peruenire, qui per ipsum corruptam generis humani naturam uoluit reparare, et reparatam in ipso, hodierna festiuitate ad se dignatus est reuocare. Qui cum eo uiuit et regnat in unitate Spiritus sancti Deus per omnia secula seculorum. Amen.



SERMO IX. IN DIE PENTECOSTES.

Indicibilis et immensa presentis diei maiestas et gloria, uerbo presidente et linguis fauentibus, ui proprie potestatis exigit ut dicamus pro posse quantum diuina miseratio miseriis humanis consuluit. Scitis quoniam unumquodque negotium cum fuerit ad finem deductum, exercentes se quodammodo compellit in sese colligere simulque reuoluere quid  meroris, quidue letitie in ipso actionis itinere contigit euenisse. Hoc uero permaxime ut fiat, ipsa eademque res congruum fore diiudicat quatenus ereptus liberatori gratias referat, et largitori letitie omnibus uotis adhereat, et cum Propheta clamet et dicat: Mihi autem Deo adherere bonum est, ponere in Domino Deo spem meam. Si nostre mortalitatis defectus, et quotidiana delicta, et dubie uite precipites cursus, sollicita consideratione ad mentem reducere commonemur, multo magis opera misericordie que circa nostram salutem salutis auctor exercuit, summa cum ueneratione nos recolere conuenit.

uideamus saltus quos pro nobis incarnata diuinitas  dedit, cogitemus quid Deus in homine gessit, quid homo a Deo assumptus temporalis apparens corporaliter pertulit. Quod enim omnia Dominici aduentus mysteria Dei Patris sint uoluntate peracta, nulli dubium quin firmissime teneat fides ecclesiastica. Quod et Spiritus sanctus Patri et Filio ceternus sit cooperator, et auctor eiusdem Filii Dei assumpte humanitatis, tanti sacramenti exordium declarat. Christo namque misericorditer ad homines ueniente, Spiritus sanctus in uirginem superuenit. Christo in Patris dextera magnifice residente, Spiritus sanctus super apostolos descendit, sicut uniuersalis Ecclesia in eodem spiritu congregata summa cum ueneratione hodie deuotissime recolit. Cum enim Dominus ac Redemptor noster crucis esset  addictus supplicio, potatus aceto consummatum est, dixit. Quod duobus modis a nobis intelligi uoluit, ac si diceret: Consummatum est, uidelicet uetus Testamentum, et initiatum est Nouum. Siue, consummatum est aduentus mei mysterium usque ad hanc quam pro uobis sustineo mortem. In passione siquidem Domini plurima pietatis eius opera fuerunt consummata, nonnulla postmodum etiam consummanda, sicut post triduum preclara resurrectio: processu uero temporis mirabilis ascensio; et in igneis linguis super apostolos hodierna die toto mundo spectabilis spiritalis infusio. Hodie namque Spiritus sancti super apostolos uenientis, manifestissima contestatione, per diuinitatis potestatem completam esse cognoscimus assumpte  humanitatis Christi dispensationem. Si enim, uti prefati sumus, uniuscuiusque negotii causam necessario ad mentem reducimus, conferentes leta cum tristibus, exsultantes nos incommoda euasisse, prospera adeptos fuisse, quid tam utile, quid tam consequens quam in hac die, in qua Christi corporalia finem suscipiunt, et in qua spiritalia carismata luce clara patescunt, omnia retro peracta, recapitulando quodammodo recitare pro modulo? Non enim nos putamus uel dicimus idoneos tante rei ministros iactanter, sicut faciebat beatus Apostolus humiliter ac sapienter, sed ad confirmandam fidem nostram et ad excitandam deuotionem uestram nostra paruitas dicere censuit quibus modis, ut supra dictum est, diuina miseratio miseriis humanis  consuluit.

Natus est Christus ex incorrupta uirgine, ut humana corrupta natiuitas in spiritalem transferretur originem. Legalem uoluit suscipere circumcisionem, ut eiusdem legis se demonstraret auctorem, et nos, exemplo eius spiritalibus gaudiis circumcisi, id est celestibus disciplinis eruditi, ad fabricam celestis edificii inueniamur idonei. Deinde a magis adoratus, tres significatiuas suscepit species munerum, ut qui erat pro nobis mortalis effectus, Rex seculorum crederetur et Dominus. uoluit etiam in templo presentari, turturem et columbam pro se uoluit offerri, dans nobis exemplum ut, cum ad altare accedimus, castitatis et innocentie ceterarumque uirtutum  uictimas immolemus. Duodennis in templo matre uirgine nesciente remansit, post paululum studio feruenti cursuque citato requiritur, et, ut Lucas refert, in medio doctorum sedens, non docens, sed discens et audiens inuenitur. Interrogante autem matre, cur se ignorante remansit, in domo Patris sui esse se respondit. Hec etenim puerilia gesta catholice fidei sunt firmitate subnixa. Cum uero iehsu a matre requiritur, procul dubio uerus homo cognoscitur. Dum esse se in domo Patris oportere testatur, a cunctis fidelibus uerus unicus Dei Filius creditur. In medio doctorum sedens, audiens illos et interrogans, signat ut nullus nisi perfecta etate predicationis officium assumere presumat.

Sciendum preterea quod de infantia Saluatoris  non plus Ecclesie pietas approbat quam quod diuinus sermo pronuntiat. Infirmitates tamen assumpte mortalitatis, sicut fides fidelium credit, absque ullo contagio peccati percucurrit, sed Deus occultus in homine semper impassibilis mansit, et licet Dei Filius nullam haberet mundandi uel purificandi necessitudinem, certo tamen die determinato tempore, trigesimo uidelicet etatis sue anno, illud singulare ac singulariter salutare mysterium baptismatis suscepit, suscipiendo sanctificauit, sanctificando cunctis fidelibus ut per illud sanctificarentur, ac si celeste donatiuum contradidit. Sed dum baptizandi possibilitatem ministris Ecclesie concessit, potestatem baptizandi quasi quoddam insigne sibi uindicans reseruauit, sicut diuina uox B. Ioanni homini  magni meriti nuntiauit, quando Christus ad illum gratia baptizandi uenire non distulit. Super quem uideris, inquit, Spiritum descendentem et manentem super eum, ipse est qui baptizat. Ipse etenim amicus Sponsi, fidelis humilisque Precursor, quo inter natos mulierum, teste ueritate, non surrexit maior; baptizans et baptismum predicans sicut sacer euangelicus sermo describit. Ait enim: Ego quidem uos baptizo in aqua, qui autem post me uenturus est, ipse uos baptizabit in Spiritu sancto et igni.

Quomodo in Spiritu sancto et igni baptizat, hodierna festiuitas satis aperte ac solemniter approbat. Beato Luca euangelista in Actibus apostolorum narrante, cognoscimus quia apparuerunt apostolis dispertite lingue tanquam ignis, seditque supra singulos  eorum Spiritus sanctus. Idcirco, dilectissimi fratres, de sacramento baptismatis, hodie uel modicum dicere libuit, quoniam illud isto in tempore Christiana religio magis ac magis peragere consueuit. Baptizatur Christus, et non modo iam patriarcharum prodigiis, non prophetarum oraculis, sed uoce Patris dilectus Filius approbatur: Hic est filius meus dilectus, in quo mihi complacuit. De quo Psalmista: Rex dilecti, dilecti. Et de quo Salomon in Canticis: Dilectus ex dilecto. Deinde, sancto ducente Spiritu, desertum petiit, exempto [exacto] quadragesimali ieiunio, ut pote uerus homo esuriit, diaboli tentamenta diuina uirtute superauit; deinde angelico, ut uerus Dei Filius, usus ministerio, postmodum,  ut Isaias propheta multo ante precinuit, terram Zabulon et terram Nephtalim adiit; habitantibus in regione umbre mortis et sedentibus in tenebris lumen ueritatis ostendit, semetipsum uidelicet qui dixit: Ego sum lux mundi, et de quo sanctus Euangelista: Erat lux uera que illuminat omnem hominem uenientem in hunc mundum; uocatis discipulis, celestis discipline perfectionem tradidit eis, octo beatitudinum species disserendo, fontem se totius beatitudinis esse declarauit. Aperta pronuntiauit in quibus edificaremur, obscura proposuit in quibus excitaremur. Quibusdam uero assumpte carnis motibus, sed prorsus peccato carentibus hominis filium se esse demonstrans, insolitis miraculorum prodigiis diuinitus adhibitis, Dei Filium se  esse contestans, et sic humana diuinis, diuina humanis coniungendo, ex duabus substantiis in una persona predicatur Christus, Deus uerus et homo.

uideamus quomodo diuinitati famulabatur humanitas, uel quomodo humanitati fauebat diuinitas. Lazarum suscitans, quod est Dei; amicum fleuit, quod est hominis, et sic de ceteris. Sed, ut de multis pauca referam, Infirmos curans, ingemuit; famelicos pascens, oculos ad celum leuauit; discipulos alloquens, in montem ascendit; languidos curans, in campestribus stetit, esuriens, superauit hostem; excitatus a somno, pontum iubet esse quietum; sitiens, Samaritanis propinauit salutem; cum capi uoluit, inimicos retrorsum cadere fecit; moriens, mortem pertulit et in morte eius omnis creatura congemuit.  Morte etenim Christi tenebrescunt lumina celi, scinduntur uelamina templi. Captiuos reddit inferus, rediuiua cadauera tellus. In mortis discrimine hominem agnosce, in uirtutis operatione Deum intellige. Cum enim a mortuis resurrexit, seculo uitam reddidit, suis fidelibus spem resurgendi concessit. In diuinitatis potentia clausis ianuis ad discipulos intrauit, in resumpto corpore stigmata passionis palpabilia monstrat, ostendens quod in eadem carne sumus resurrecturi et ampliori gloria sine fine uicturi. Et ut nemo diffideret de gloria resurrectionis, carnem quam Dei Filius ex nobis assumpsit, ad celos ascendens collocauit in dexteram Patris, ut eo nos ascensuros credamus, quo caput nostrum nos precessisse  cognoscimus. Inde fidelibus hodie in Spiritu sancto Dei dilectio mittitur, que per Apostolum caritas nominatur. Charitas, inquit, Dei diffusa est in cordibus nostris per Spiritum sanctum, qui datus est nobis. Spiritus etenim sanctus, Patri et Filio ceternus et consubstantialis, non sicut minor et nolens transmittitur, sed sicut equalis propria uoluntate a Deo Patre et Filio mittitur, quia, sicut ueritas dicit, Spiritus ubi uult spirat.

Obmutescant qui in diuinitate Spiritum sanctum minorem esse somniant, et qui inter creaturas creatum esse connumerant. Non potest esse minor qui totius operis diuini legitur et creditur esse cooperator. Nec inter creaturas potest connumerari qui  creator et renouator est totius machine mundi. Si creatorem et renouatorem Spiritum sanctum predico, desideranter propheticis uerbis consentio: Emitte, inquit, Spiritum tuum et creabuntur, et renouabis faciem terre. Si cooperantem totius diuini operis esse pronuntio, ab auctoritate diuine Scripture non dissentio. Quando Deus per uerbum fabricam mundi condidit, Spiritus sanctus super aquas ferebatur, sicut diuina pagina diuinis lectoribus innotescit. Postquam priore gratia inuidia diaboli primis hominibus adempta, pietas diuina ad agnitionem sui hominem pereuntem reuocare uoluit, Spiritus sanctus patriarchas edocuit, prophetas impleuit, Dei Filium uirginem parituram angelo nuntiante obumbrauit, super eumdem Christum baptizatum  in specie columbe uisibilis apparuit, idem in igneis linguis super apostolos hodierna festiuitate descendit; et quos puros homines inuenit, Deos, imo et Dei filios per gratiam adoptionis effecit. Pulchre Spiritus sanctus Deus ac Dominus, creator ac renouator dicitur, quia quos in baptismo diuina regeneratione recreat, remittendo peccata a contagio ueteris hominis renouat, et in secundi hominis speciem renouando commutat.

De eodem spiritu per Psalmistam dicitur: uerbo Domini celi firmati sunt, et spiritu oris eius omnis uirtus eorum. Et Salomon de eo: Omnium artifex docuit me sapientia. Quia sicut Apostolus dicit: Nemo potest dicere Dominus iehsu, nisi in Spiritu sancto; et: Nemo in spiritu Dei loquens, dicit anathema  Iesu. O quantus est iste artifex, quam potens, quam efficax, qui sicut cum Patre et Filio omnia ex nichilo condidit, ita corrupta potuit reparare, cum uoluit! In illis homiliis quas ad gloriam presentis diei duo illi amplissime auctoritatis describunt Gregorii, quedam spiritus opera nitescunt principalia. Ideo principalia, quoniam a tantis auctoribus sunt festiue prolata. Dicunt quoniam Spiritus sanctus Dauid citharedum puerum, multiplici sua gratia preditum, prouexit ad regni fastigium. Amos agrestem hominem uellicantem siccamina, mirabili potentia ditauit auctoritate prophetica. Petrum peritum piscium captione, pastorem fecit totius Ecclesie, Mattheum publicum exactorem euangelicum fecit esse scriptorem.  Fecit ex Saulo Paulum, et ex lupo agnum, ex persecutore doctorem. Fratres, quantum est hominem de Deo loqui? Quid plus dicam? Dicam tamen quod sentio. Quidquid est, quidquid fuit, quidquid unquam esse bene poterit, huius artificis munere non carebit. Nam quidquid ordinem seruat iustitie, quidquid profectum prestat prudentie, quidquid uirtuti cedit uictoriam, quidquid honestam facit temperantiam, quidquid rectum in fide, in spe certum, in caritate perfectum, totum ab illo initium et augmentum percipit, qui presentem diem aduentus sui presentia mirabiliter consecrauit. Cuius nos gratia gratificati, lumine illustrati, consolatione consolati, diligamus Dominum nostrum Iesum Christum,  sermones eius seruando, ut digni mereamur fieri dilectione, aduentu et hospitio Dei Patris et Filii, et eiusdem Spiritus paracleti, ita ut ad nos tota Trinitas ueniat, et templum nos glorie sue inhabitando perficiat Deus unus, uiuus et uerus, qui absque initio et sine fine per infinita secula seculorum uiuit et regnat. Amen.



SERMO X. DE ADMIRABILI PRAECURSORIS CHRISTI IOANNIS BAPTISTAE NATIuITATE.

Ortum Dominici Precursoris celebrantes, fratres karissimi, oportet nos fideli deuotione perpendere quantas ob eius memoriam cum gratiarum actione laudes Deo debemus persoluere. Ad repellendas igitur et effugandas densissimas ac tetras mortis et  ignorantie tenebras, quas tenebrarum auctor mundo infuderat, uenturum erat lumen illuminans omnem mundum. Idcirco consequens erat ut illud ineffabile et eternum temporalium et rationabilium numerositas precederet lucernarum. Patres dico religionis antique, quorum uirtutibus, exemplis et dictis fideles populi illuminati et docti, discussa perpetue cecitatis caligine, eum illud superueniret, si non ex toto, uel ex parte possent agnoscere. Fuerunt itaque, ut diximus, lucerne, non a se, nec aliunde, sed ab illo supremo lumine illuminante, cultores uidelicet celestium preceptorum, alii ante legem, alii sub lege, alii uero iudicum, regum et prophetarum temporibus, Dominice natiuitatis, passionis, resurrectionis et ascensionis mysteria preconantes.  Post quos, Domini Precursor, Ioannes effulsit, qui omnium patriarcharum preconia et uaticinia prophetarum luce perspicua deduxit ad publicum. Hic enim uir sanctus non solum iustus, sed etiam ex parentibus iustis exortus. Iustus in predicatione, iustus in omni conuersatione, iustus in passione. Cuius natiuitatem, iustitiam et sanctitatem, et omnes sacratissimos actus Gabriel nuntiauit archangelus, stylus ad plenum descripsit euangelicus. Dignum ualde erat ut puer, tanta preditus dignitate, tali uocaretur nomine. Ut enim maiorum nostrorum testatur auctoritas, siue prudentia, Ioannes interpretatur Dei gratia, siue in quo est gratia. Quante sanctitatis, quanteque celestis gratie Domini Precursor ditatus  est munere, humane scientie sermo non potest dicere. Et quia de eo humane scientie sermo dicere non ualet, quod de eo et ad eum dictum est silere non debet. Quid prestatur homini tanto, cum de illo tantillus loquitur homo? Quid ualet ad hec exiguitas hominis, quoniam de illo summa et ineffabilis loquitur Trinitas? Loquitur de eo Deus Pater in psalmo, loquitur idem in Euangelio. In psalmo: Paraui lucernam Christo meo. De quo sanctus euangelista: Ille erat lucerna ardens et lucens. In Euangelio: Super quem uideris Spiritum descendentem et manentem, ipse est qui baptizat. Quedam uero testimonia, que Spiritus sanctus per Isaiam et Ieremiam in Domini Saluatoris persona specialiter  intonat, ad Precursorem eius celeste magisterium et sensus catholicus conuenienter pertinere denuntiat. Multo etiam apertius ei Spiritus sanctus testimonium perhibuit, quo repletus ad aduentum genitricis Domini clausus adhuc matris utero, ut Euangelium loquitur, non natura prestante, sed gratia annuente, mirabiliter exsultauit. Ipse enim Dominus Christus, cui testimonium ille perhibuit, dicens: Ecce Agnus Dei, ecce qui tollit peccatum mundi; tempore sue predicationis, de illo dixit: Inter natos mulierum non surrexit maior Ioanne Baptista, et quem inter natos mulierum maiorem fuisse dixit, leuitatis uitio et uoluptate deliciarum carere innotuit, prophetam et plusquam prophetam eum esse asseruit, et quem ipse potentia sue diuinitatis  tantarum uirtutum et gratiarum priuilegiis dedicauit, ut mortalium omnium merita excederet, Angelum a Deo uocatum, et ad preparandum iter salutis ante se missum, prophete Malachie oraculo referente, perdocuit. Si enim angelus Grece, Latine dicitur nuntius, merito B. Ioannes appellatur angelus, qui nascendo de sterili matre, nuntiabat nasciturum de uirgine matre, predicando nuntiabat predicaturum, baptizando baptizaturum, patiendo passurum, eiusque passione genus humanum redempturum. Qui uiuit et regnat cum Deo Patre et Spiritu sancto per omnia secula seculorum. Amen.



SERMO XI. IN uIGILIA APOSTOLORUM PETRI ET PAULI.

In exordio uigiliarum apostolice solemnitatis  illum puerum citharedum, Dauid dico regem potentem et fortissimum Isrelitice plebis ducem, qui tanta Dei gratia et prouidentia preditus est ut ex eius propagine uirgo eligeretur, ex qua Dei Filius corpus nostre redemptionis susciperet, istum tantum ac talem cantantem audistis, et cum eo letis uocibus et piis affectibus cantastis: Celi enarrant gloriam Dei, et opera manuum eius annuntiat firmamentum. Celos audiuimus, firmamentum uidimus. Celos gloriam Dei enarrantes, firmamentum annuntians. Queramus et uideamus qui sunt isti celi, et quomodo enarrant gloriam Dei, et quod est firmamentum, et qualiter opera Dei annuntiat. Non enim introduceret sermo propheticus gloriam Dei enarrantes celos, nec opera Dei annuntians  firmamentum, nisi spiritualiter uellet intelligi apostolos et apostolicos uiros super fundamentum et firmamentum fidei immobiliter constitutos. Si uero propheticum sermonem ad litteram intelligere uolumus, dicamus quia tunc celi gloriam Dei enarrant quando solem et lunam et stellas, in sese compositas, miro ordine suis temporibus representant, et firmamentum opera Dei annuntiat, cum astra celi in se et lucere et moueri premonstrat. Non enim consequenter sic, sed magis intelligere spiritaliter debemus. Figuram uero magis celi ac firmamentum spiritalium doctorum possunt retinere quam gloriam Dei et opera manuum eius ad liquidum demonstrare. Sunt enim hec elementa muta  et irrationabilia, sed celesti uirtute et diuina sapientia rationabiliter et sapienter disposita. Et quia iam prenuntiati psalmi sensus noster ad litteram, que occidit, dignosci non ualet, necesse est Spiritus, qui uiuificat, ut spiritaliter intelligamus nos spiritaliter doceat. Apertissime enim patet spiritales celos sanctos fuisse et esse apostolos. Si enim celos dicimus quos prestantissimos scimus, in ordine doctorum per diuersa tempora contemporalium suorum, profecto isti sunt celi celorum, isti sunt doctores doctorum, principes populorum, filii excussorum, qui, ob meritum magne fidei Abrahe, maximi patriarche, effecti sunt filii, de quibus in psalmo Spiritus sanctus Ecclesie loquitur dicens: Pro patribus suis nati sunt tibi filii; constitues eos  principes super omnem terram. Cum enim Petrum et Paulum celos dicimus, non ab illo excelso nomine alios apostolos excludimus. Omnes ergo apostoli iure uocantur celi, per quos mundus agnouit doctrinam uere fidei. Ergo Petrum et Paulum celos dicimus et unumquemque illorum firmamentum fatemur.

Primum uideamus qua auctoritate diuinarum Litterarum appellantur celi, qua assertione Scripture firmamentum dicantur; deinde quomodo uel qualiter gloriam Dei enarrent, quam alte et profunde opera Dei annuntient. Non enim immerito celi uocantur apostoli, Domino dicente per Isaiam: Celum mihi sedes est, et iterum Scriptura: Anima iusti sedes est sapientie. Et si anima iusti sedes est  sapientie, et celum sedes Dei est, anima Petri et anima Pauli sedes sunt Dei, et sedes sunt sapientie, sicut ipse Paulus asserit Dominum Christum, Dei uirtutem, Deique sapientiam esse, et si super humilem, et quietum et trementem uerba sua Dominus requiescere se promittit, procul dubio in istis sedem sue diuinitatis constituit, in quibus sedens et habitans mundum sibi sternit, et per eos fidelibus populis iter salutis ad [ac] uiam uere humilitatis ostendit. Cognouimus, Scriptura testante, Petrum et Paulum spiritales esse celos; uideamus illos enarrantes Dei gloriam, non nostris, sed eorum ipsorum sacratissimis uerbis. Nonne enarrabat Petrus gloriam Dei, quando dicebat se speculatorem factum esse celestis ac diuine magnitudinis, et accepisse  Dominum Iesum a Deo Patre honorem et gloriam uoce delapsa ad eum huiuscemodi a magnifica gloria: Hic est Filius meus dilectus, in quo mihi complacui; et: Hanc uocem nos audiuimus de celo allatam, cum essemus cum ipso in monte sancto. Nonne firmamentum erat Petrus cum dicebat: Obedire oportet Deo magis quam hominibus? Cum enim deos alloqueretur stans in medio plebis in firmamento uere fidei dixit: uiri fratres, uos scitis quod factum est uerbum per uniuersam Iudeam, incipiens enim a Galilea post baptismum, quod predicauit Ioannes, Iesum a Nazareth, quomodo unxit eum Deus Spiritu sancto et uirtute. Qui pertransiuit benefaciendo et sanando omnes oppressos a diabolo, quoniam Deus  erat cum illo; et non est in alio aliquo salus, nec aliud nomen est sub celo datum hominibus, in quo oporteat nos saluos fieri. Paulus etiam nichilominus celum aut firmamentum fuisse et esse creditur, cum ab eo dictum fuisse legitur: O altitudo diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius! Quis enim cognouit sensum Domini, aut quis consiliarius eius fuit? Quoniam ex ipso, et per ipsum et in ipso sunt omnia; ipsi honor et gloria in secula seculorum. Amen. Et in alio loco: Quis nos separabit a caritate Christi? Tribulatio, an angustia, an persecutio, an fames, an nuditas, an periculum, an gladius? Certus sum enim quia neque mors, neque uita, neque angeli, neque principatus, neque uirtutes,  neque instantia, neque fortitudo, neque altitudo, neque profundum, neque creatura alia poterit nos separare a caritate Dei, que est in Christo Iesu Domino nostro.

Si quis uult scire uera esse que breuiter proposuimus, legat studiosius Actus apostolorum et Epistolas amborum, et cum eos inuenerit diffusius, abundantius et manifestius gloriam Dei enarrantes, et opera manuum eius annuntiantes, credat certissime eos firmamentum fuisse et celos. Non est Paulus inferior Petro, quamuis ille Ecclesie fundamentum. Nam et hic sapiens architectus, sciens uestigia credentium fundare populorum, nec Paulus, inquam, indignus apostolorum collegio. Cum primo quippe facile conferendus, et nulli secundus; nam  qui se imparem nescit, Dei preueniente gratia fecit equalem. Ambo a Christo uocati, ambo in Christo fideliter conuersati, ambo a Christo gloriosissime coronati. Alter uocatus de littore, alter appellatus ab ethere. Ille de piscatione, iste de persecutione, et idcirco duplici sunt digni honore, quia simul laborauerunt in uerbo et predicatione. Ceterum fratres, domini, seniores et patres, quorum predicamus initium pie conuersionis, et fidei et sancte conuersationis prouectum, eorum libet et dicere admirabilem et predicabilem exitum. Scimus etenim Romam, ut ipsa cum toto orbe sibi subdito gloriatur et predicat, horum predicatione edoctam, horum sanguine consecratam, horum meritis et presentia de uariis erroribus in unitatem fidei permutatam.  Fuit in conflictu et congressione sanctorum fides firma, spes certa et uictoriosissima caritas; fuit contra eos impia Neronis crudelitas, et Simonis Magi nefandissima falsitas; horum insectatione Petrus cruci affixus, Paulus capite plexus, alter passus cruce, alter truncatus ense. Idem passionis locus, par et sepulture loculus. Meritis fuerunt equales, et passione pares, celestis regni heredes, et Christi coheredes. Qui quos uocauit, ut alter istorum asserit, illos et iustificauit, et quos iustificauit, illos et magnificauit, et quos magnificauit, illos et glorificauit. Quorum iustitiam incitantes, et magnitudinem laudando magnificantes, ad illam gloriam mereamur pertingere, ad quam illos hodierna  die predicamus et credimus peruenisse. Amen.



SERMO XII. DE ASSUMPTIONE DEI GENITRICIS MARIAE.

Congrue satis et conuenienter uidetur a Patribus fuisse sancitum, ut in memoria Domini Genitricis ea recitetur euangelica lectio, que narrat illas duas mente et carne sorores Dominum Iesum excepisse hospitio. Cui enim illa uenienti in mundum templum preparauit uirtute celesti sacratum et perpetue uirginitati dedicatum, huic iste, ut Euangelium loquitur, temporalis habitationis preparauerunt domum, et pie humanitatis ac sincerissime caritatis prebuerunt obsequium. Harum enim uita et actus ita fuerunt mirabiles et fidelium recordatione celebres,  ut duarum uitarum figuram eas retinere asserant diuinarum litterarum catholici et doctissimi tractatores. Martha igitur que curam domus gerebat, et tanto talique hospiti eiusque discipulis, que necessaria erant prebebat, actiue uite figuram, ut diximus, preferebat. Per Mariam uero, que ad pedes Domini sedens, instantissime sermonis eius audiebat colloquia, uita perspicue premonstrabatur contemplatiua. Eia, fratres karissimi, uideamus si domina nostra in domo Domini et Dei Genitrix, et semper uirgo Maria, utramque uitam ad plenum exercuit, et actiuam uitam laudabilem quam opere Martha excoluit, et contemplatiuam optimam quam Maria audiendo et eligendo obtinuit. Sane sicut dilectum Domini Ioannem theologum de humanis et  corporalibus actibus Domini Iesu pauca dixisse, et multa de natura diuinitatis eius, potentia et maiestate dixisse et scripsisse, teste sacratissima serie descriptionis eius cognoscimus; ita Domini Genitricem non adeo fuisse credimus intentam actiue conuersationi, quam se totam contulit diuine conspeculationi. Non enim ad actiuam ultra quam matrem Domini decuit se contraxit, sed toto mentis affectu et desiderio, ad uitam se contemplatiuam erexit: et ne ex toto esset uite exsors actiue, postquam est electa a Domino, salutata ab angelo, obumbrata a Spiritu sancto, fecundata Dei uerbo, exsurgens de loco, per iter deuium et abrupta montium ueniens ut deferret amicis actualis uite laboriosum officium, Zacarie uatis ingreditur domum Elisabeth salutans.  Cognouit in spiritu in sinum eius nobile pignus depositum, et in his paucis, ut diximus, Marthe compleuit actum. Si Martha felix, que actiue uite preferebat figuram, quanto magis iste sanctissime, de quibus loquimur, persone exstiterunt felices, que tantorum gaudiorum et munerum meruerunt fieri compotes? Que maior potest esse felicitas quam cum in matre Domini et, ut ita dicam, in aula regali, in aluo uirginali fecunditas regnat et uirginitas? quam cum infecunda et uetusta generat et parit sterilitas, et cum etas senectutis et antiquitatis nomen promeruit noue paternitatis? Et ut B. Hieronymus iucundo sermone prosequitur, Ioannes etiam ad introitum Marie exsultauit et lusit: et  per os uirginis audiebat uerba Domini pertonantis, et de utero matris gestiebat in occursum eius erumpere. Quomodo, quantum et qualiter officiis et obsequiis speculatiue uite cum altera Maria se subdidit, Gabrielis archangeli profiteatur assertio, sermonis euangelici prosequatur oratio, quia ad hec narranda nostre paruitatis deficit sermo. Unum profecto scimus, quia omnis eius uita et actio intenta semper fuit in Domino. Et sicut de altera Maria dictum est: Ista optimam partem elegit, quia prima omnium feminarum Deo uirginitatem obtulit; et idcirco promeruit ut Dei Filius angelo nuntiante ex ea corpus nostre redemptionis susciperet. Diximus eam semper intentam fuisse speculationi diuine, sed oportet nos hoc ipsum catholicis uerbis astruere. Ut enim humano  usu loquar, ubi erat corpore quando a Domino mittebatur angelus ad eam? utique in domo parentum. Ubi erat spiritu? uere, ut diximus, in illo diuine speculationis intuitu. Quid agebat? Sine preiudicio alicuius irreprehensibiliter uiuens, ut sue professionis proprium erat, orabat, legebat. Quomodo orabat? Canticum quod cecinit tympanizans, exclamat: Magnificat anima mea Dominum. Quid legebat? Forsitan occurrebant ei diuine Scripture testimonia ad illud ineffabile sacramentum quod in ea gerebatur sine dubio pertinentia. Nonne in pignore quod gerebat illud impleri posse credebat Mosaicum: Prophetam, inquit, suscitabit Dominus de fratribus uestris tanquam meipsum audietis? Et multas alias in aperto cernebat prophetarum sententias,  in quibus tanti sacramenti ac mysterii premonstrabatur et ad liquidum declarabatur ueritas. Nonne ad hoc pertinere uidebatur illud Iacob patriarche testimonium dicentis: Non auferetur sceptrum de Iuda, et dux de femore eius, donec ueniat qui mittendus est, et ipse erit exspectatio gentium. Quid manifestius quam quod ille fatebatur Balaam ariolus, ex se falsiloquus, Dei nutu ueridicus: Orietur, inquit, stella ex Iacob, et exsurget homo de Isrel? Sciebat enim Dei Genitrix in arce diuine contemplationis assumpta, Dauidicis edocta testimoniis, processurum de se Dominum, tanquam de thalamo suo sponsum eumdemque speciosum, ut idem propheta precinuit, pre filiis hominum. Non enim dubitabat ad se pertinere, Spiritus sancti illustrata lumine, quod Isaiam prophetam  recolebat dixisse: Ecce uirgo concipiet et pariet filium; et: Egredietur uirga de radice Iesse, et flos de radice eius ascendet. Quid apertius? quid iucundius? et uirginem parituram, et uirgam de radice Iesse processuram nobilissimus prophetarum pronuntiat.

Placuit igitur inserere huic nostre declamatiuncule sententiam psalmi octogesimi sexti quam ad memoriam Domini Genitricis, et mysterium Dominice incarnationis et natiuitatis, B. Ambrosius, uir per cuncta laudabilis et uerus assertor fidei catholice, adeo festiue uoluit exponere, et idcirco, ut dixi, sententiam tanti pontificis pauperculo nostro operi apponere uolui, ut quod digne non potuit persequi  ingenioli nostri paupertas, sententie tanti pontificis nobilitet et commendet auctoritas. Ait enim secundum antiquam interpretationem iam dictus doctissimus doctor: Mater Sion dicet: Homo et homo natus est in ea, et ipse fundauit eam Altissimus. Matrem autem secundum diuinitatem habere non potuit, qui auctor est Matris. Ille factus est non diuina generatione, sed humana. Quia homo factus est, Deus natus est. Sic et alibi habes: Puer natus est nobis, Filius datus est nobis. In Puero enim nomen etatis, in Filio plenitudo est diuinitatis. Factus ex matre, natus ex patre. Idem tamen et natus et datus, non diuersum, sed unum putes. Unus enim Dei filius, et natus ex patre, et ortus ex uirgine. Distanti ordine, sed in uno concurrit nomine, sicut  et presens lectio docet quia et homo natus est in ea, et ipse fundauit eam Altissimus. Homo utique corpore, Altissimus potestate. Etsi Deus et homo diuersitate nature, idem tamen non alter in utroque. Aliud ergo speciale nature sue, aliud nobiscum commune, sed in utroque unus et in utroque perfectus. Non igitur mirandum est quia et Dominum eum, et Christum fecit Deus. Fecit ergo Iesum. Eum utique qui ex corpore nomen accepit, fecit eum a quo etiam patriarcha scribit Dauid: Mater Sion dicet homo, et homo factus est in ea: dissimilis utique non diuinitate, sed corpore. Nec discretus a Patre, sed exceptus in munere. Huius etenim muneris gratiam angelo nuntiante uirgo Maria Dominum concipiendo promeruit, pariendo obtinuit, et post partum uirgo  perpetuo permanens incorruptam possedit. Eiusdem gratie muneribus conferta, ut fas est credere, omne tempus Dominice infantie, pueritie et adolescentie cum ipso peregit, et obsequium materne dulcedinis, ut uera mater, uero humanitatis sue filio ministrauit. Que fuerunt illorum inter se colloquia, quam dulcia, quam amabilia, quando in matre fulgebat uirginitas et letabatur fecunditas! In filio apparebat humanitas et latebat diuinitas. Quantum uel quale illud erat Deificum ac uirginale consortium? non dico nostrum, sed omnium hominum prorsus excedit intellectum. Deinde idem ipse qui erat unigenitus uirginis matris, cum uoluit apparere unicus Dei Patris, tempore sui baptismatis hoc ipsum ostendit maiestas Trinitatis. Cum Pater auditur in uoce, Filius uidetur in  nomine, Spiritus dignatus est in specie apparere columbe. Est enim huius magnitudinis testis, magnus pre ceteris homo nomine Ioannes a Deo missus. Iste uero tantus homo, qui hactenus erat Dominice incarnationis et natiuitatis arcani mirabiliter conscius, factus est minister mirabilis mysterii huius.

Nos ergo, fratres, ut corde credamus et ore confiteamur tres denominatiuas et discretas personas, Patris, et Filii, et Spiritus sancti, unius esse diuininitatis, Deitatis, dominationis, essentie, simplicisque substantie, equalis etiam maiestatis, uirtutis, honoris, potestatis, eternitatis, immensitatis et glorie, admoneant nos et doceant ueritatis ueracissima uerba, prophetarumque, apostolorum et euangelistarum  ueridica testimonia. Et ut in tribus personis summa, simplex, eterna et incomprehensibilis credatur, confiteatur et adoretur unitas, summa etiam, simplex, eterna et incomprehensibilis credatur, confiteatur et adoretur Trinitas: inuitet nos sanctarum diuinarum Scripturarum sinceritas et catholicorum Patrum, eorum uidelicet fidelis auctoritas nos doceat, in quorum intellectu et scriptis fidei pietas et ueritas non uacillat. Mysterio itaque baptismatis peracto ac presentia totius Trinitatis consecrato, Dominus iehsu non alieno, sed suo spiritu et propria uoluntate desertum petiit, ubi ad tentandum eum malignus spiritus inuenit. Qui ipsius uirtute superatus, angelis ministrantibus recessit ab eo confusus. Postea a B. Ioanne inuenitur, et ob incomparabilem  innocentiam ab eo Agnus Dei mundi peccata tollens appellatur. Et ne lumen diuinitus accensum sub modio poneret, sed nec diutius celaretur, exiuit ad publicum. Et quia totum inuenit mundum peccatis obnoxium, omnibus medicine indixit remedium, et in suo aduentu appropinquare dixit regnum celorum. Et ut illud Isaie impleretur uaticinium: Populus qui sedebat in tenebris, uidit lucem magnam. Habitantibus in regione umbre mortis lux orta est eis. Deinde ipso diuinitatis sue lumine preeunte, ex diuersis huius uite conuersationibus et officiis, ut Euangelia loquuntur, discipulos uocauit et ex illis duodecim elegit, quos et apostolos uocauit, per quos humano generi salutis iter ostendit. Quorum sacro conuentui et nobili contubernio semper adherebat  sanctissima uirgo. Cum illis semper habitabat seseque Dominicis conspectibus frequenter presentari gaudebat. Eam uero optimam partem quam soror Marthe Maria in spe et figura gerebat, Dei Genitrix in re uera firmissime retinebat, et cum apostolis de humanis Christi actibus, ut uerius ac specialius cognoscebat, uerius ac specialiter conferebat, ut ab ea discerent qualiter arcanum tanti mysterii et ipsi crederent et lucidius aliis enarrarent. Et cum opportunum fieret, sine omni ambiguitate scriptis mundo transmitterent. Ipsa uero, ut sanctus euangelista Ioannes refert, Domini miraculis nonnunquam interfuit. In his et in ceteris diuinitatis eius operibus et uirtutibus ultra quam dici potest gloriabatur. Et si Maria quondam peccatrix, cui donando peccata  erat propitius, intente audiebat uerba ex ore eius, quanto magis hec, que erat mente et corpore sancta, audiebat ardentius cuius idem ipse et Dominus erat et filius? Ceterum ut Simeonis iusti prophetia imploretur dicentis: Et tuam ipsius animam pertransibit gladius, tempore Dominice passionis cum dilecto discipulo de ea dictum est: Ecce mater tua. Circa sepulturam uero Dominicam multo magis quam mulieres illas sanctas quidem dicunt fuisse sollicitam, quorum opinionem, ni fallor, astruere uidetur bonus ille Sedulius peta euangelicus, orator facundus, scriptor catholicus.

Si enim scire uolumus quid Dei Genitrix, post resurrectionem Domini, antequam ipse celos ascenderet,  agebat, sine dubio loca Dominice Natiuitatis, passionis, sepulture et resurrectionis frequenter circuiens, inuisere cupiebat. In eisdem etiam locis lacrymas fundebat et sanctissimi oris sui oscula dulcissima imprimebat. Deinde ad notum sibi refugium, apostolicum uidelicet contubernium, pasta intuitu Dominicorum locorum cum gaudio remeabat. Credimus eam interfuisse gaudiis Dominice Ascensionis, in die sancto Pentecostes cum sanctis apostolis percepisse eam gratiam Spiritus sancti, quam constat esse plenissime habere ab ipsa conceptione Christi. Si quis uero adhuc studio pietatis uel pie curiositatis affectu indagare uoluerit quid post Ascensionem Domini egerit, quam sancte et iuste uixerit et cum quibus habitauerit, soli Deo cognitum  esse uidetur et Gabrieli archangelo, cui eius causa tota commissa esse predicatur a Domino, et angelis sibi colletantibus secumque colloquentibus, Ioanni etiam dilecto Domini discipulo qui ab ipsa cruce suscepit in sua sollicitudine et cura, uidelicet ut uirgo uirgini deseruiret, et Domini matri rependeret seruitutis et dilectionis obsequium, qui eum pre ceteris sua dilectione fecerat dignum. Beatissimo etenim Petro apostolorum principi ceterisque apostolis non incognita fuit eius purissima uita et actio; sancta quoque et admirabilis et predicabilis conuersatio. Quippe quia cum eis semper fuit ab ipsorum conuersionis initio, usque ad illum diem in quo unigenitus Dei Filius, homo ex ea uera fide genitus, a laboribus huius  uite uoluit eripere, et ad gloriam sibi a seculis preparatam, ut creditur et predicatur, super choros angelorum dignatus est eleuare.

Huius diei letitiam hodie totus mundus concelebrat, hodie namque ob uenerationem Assumptionis Domini Genitricis angeli letantur, uirgines gratulantur, patriarche et prophete Deo gratias referunt, quia presagia et uaticinia sua per eamdem Domini Genitricem completa esse cognoscunt, apostoli et euangeliste tripudiant, cum in carne Dominum uenisse, et de uirgine natum uera fide scriptis suis pronuntiant. Gloriantur etiam hodie martyres, Genitricis Domini sui solemnia dignis laudibus celebrantes. Gaudent summi pontifices, confessores et doctores catholici, dum per eorum doctrinam fideles  Dei credunt et colunt Dei Filium suscepisse quod non erat, et non amisisse quod erat; et Genitricem Domini predicant uirginem peperisse, et post partum uirginem exstitisse. Dicam aliquid plus, si audeo; dicam fideli presumptione, dicam pia temeritate. Totus mundus hodie condigna iubilatione letatur et gaudet, tartarus tantummodo ululat, fremit et submurmurat, quoniam gaudium et letitia huius diei, claustris infernalibus inclusis, aliquod remedium et refrigerium prestat. Non audent, ut opinor, ministri tartarei hodie attingere suos captiuos, quos recolunt redemptos illius sanguine, qui pro mundi salute est dignatus nasci de uirgine. De cuius uirginis meritis et gloriosissima  hodierna eius Assumptione, diuine legis interpres, sanctus uidelicet Hieronymus et alii doctores egregii talia ac tanta potuerunt et uoluerunt dicere, quibus nos nec audemus aliquid, nec debemus adiicere. Et qui ad plenum uult cognoscere gloriam solemnitatis hodierne, legat sermonem quem supradictus Pater Hieronymus edidit, et ad sanctam Paulam, et ad Eustochium filiam eius uirginem, et ad ceteras uirgines non solum presentes, sed etiam ad superuenturas transmisit. In eodem uero sermone possunt addiscere uirgines femine, et non solum uirgines femine, sed etiam uirgines masculi, quomodo debeant uirginum uirgini, uirginaliter ac uiriliter militare. Hodie, reuerendissimi Patres et karissimi fratres, domini et seniores, matres et  sorores deuotissime, beate Dei Genitricis et semper uirginis Marie celebremus festum, ut per eius singulare meritum, et orationes omnium sanctorum sanctarumque uirginum, pium mereamur habere atque propitium uirginis filium, et uirginum sponsum, Dominum nostrum Iesum Christum. Qui uiuit et regnat cum Deo Patre, et Spiritu sancto, per omnia secula seculorum. Amen.

Dei uero Genitrix, que hodie ad celorum gloriam, super choros angelorum et usque ad summe diuinitatis presentiam assumpta esse creditur, ueneratur et colitur, ipsa est, ut quidam ex nostris humili deuotione alloquentes soliti sunt dicere: Tu es enim aula regalis, forma pudoris, id est uerecundie, que semper est comes indiuidua integre  uirginitatis et continue castitatis. Tu es enim post Deum causa precipua humane salutis. Tu mater singularis, tu uirgo perennis. Tu mater intacta, tu uirgo fecunda. Tu mater sine uiro, tu uirgo sine exemplo. Tu puerpera sine tue integritatis dispendio. Tu tot diuinis muneribus functa, tu tantis muneribus celestibus compta. Tu tam granditer gratia Dei es referta, ut per florem tui uirginalis uteri omnipotens Pater superaret tenebrarum principem, mortis auctorem, et amoueret a paradisi aditu gladium flammeum atque uersatilem: et per eum, quem tua generauit uirginitas, celestis regni fidelibus aperiret portas, quas clauserat hostis antiqui calliditas et priorum parentum presumptuosa temeritas. Per has itaque portas, ut credit fidelium fidei  firmitas, assumpsit te ad eternitatis sue solium cum multitudine angelorum, occurrens tibi festiue ex te incarnata Diuinitas, sicut uniuerso orbi hodie tue gloriose Assumptionis representat celebritas. Nos uero ad huius paupercule declamationis cumulum, non hymnum, sed ad instar hymnorum, tenuem satis et pauperem composuimus dictionem.



SERMO XIII. DE NATIuITATE BEATAE MARIAE uIRGINIS.

 partum. Talibus enim obsequiis angelus intentam inuenit atque salutauit. Utpote uirgo uerecunda erubuit; a quo confortata, que dicebantur credidit, et credendo auctorem nostre salutis edidit Iesum Christum Dominum nostrum,  quem patriarche et prophete preuiderunt et predixerunt de uirgine nasciturum. Apostoli uiderunt et predicauerunt uera fide iam de uirgine natum, et ipsum factum esse secundum humanitatem, qui semper erat secundum diuinitatem. Quid erat? Quid factus est? Deus erat, homo factus est. Suscepit humanitatem, non amisit deitatem. Factus humilis, mansit sublimis. Natus est homo, non destitit esse Deus. Natus est paruulus, latens magnus. Qui libenter amplectitur Deum natum, non horret uirginis partum. Dicit Deus creator hominis, filius hominis. Quid est quod te permouet in mea natiuitate? Non sum libidinis conceptus cupiditate, ego matrem de qua nascerer feci, ego uiam meo itineri preparaui atque mundaui. Hanc quam despicis, Manichee,  mater est mea, sed manu fabricata est mea. Si potui inquinari cum eam facerem, potui inquinari cum ex ea nascerer. Sicut transitu meo illius non est corrupta uirginitas, sic et mea non est ibi maculata maiestas. Si solis radius cloace sordes exsiccare nouit, inquinari non nouit, quanto magis splendor lucis eterne, in quo nichil inquinatum occurrit? Quocunque radiauerit, mundare potest, ipse pollui non potest. Stulte, unde sordes in uirgine, ubi non est concubitus cum homine patre? Unde sordes in eam que nec concupiendo [concipiendo] libidinem, nec pariendo est perpessa dolorem? Unde sordes in domo ad quam nullus hospes accessit? Solus ad eam Dominus et fabricator uenit; uestem quam non habebat induit, eamque sicut inuenit clausam reliquit.  Sicut ille natus est solus inter mortuos liber, sic istius ex qua natus est matris pudor solus permansit integer. Eua inobediens meruit penam, Maria obediens consecuta est gratiam. Illa gustans prohibitum maledicta fuit. Hec credens angelo est benedicta. Illa nobis mortem contulit, hec uitam nobis peperit. Quid agis, Manichee? Christi matrem opprimis, non Christum defendis. Taceat immunda . . . . . . quia de mundissima uirgine natus est mundi . . . . . . . Cui est cum Deo Patre et Spiritu sancto equalis honor . . . . . . . nec differens gloria, ceterna maiestas. Per infinita secula seculorum. Amen.



SERMO XIu. ITEM DE NATIuITATE BEATAE MARIAE. [Apud Marten., Thes. Anecd. u, 621, ex ms. codice Siluiniacensi.]


Sit igitur nobis tanquam in imagine descripta uirginitatis, uita Marie, e qua uelut speculo refulget species castitatis et forma uirtutis. Hinc sumatis licet exempla uiuendi, ubi tanquam in exemplari magisteria expressa probitatis, quid corrigere, quid effugere, quod tenere debeatis ostendunt. Primus discendi ardor nobilitas est magistri. Quid nobilius Dei matre? Quid splendidius ea quam splendor elegit? Quid castius ea que corpus sine corporis contagione generauit? Nam de ceteris eius uirtutibus quid loquar? uirgo erat non solum corpore, sed etiam mente, que nullo doli ambitu, sincerum adulteraret affectum. Corde humilis, uerbis grauis, animo prudens,  loquendi parcior, legendi studiosior, non in incerto diuitiarum, sed in parte pauperis spem reponens, intenta operi, uerecunda sermoni, arbitrium mentis non hominum, sed Deum quereret. Nulli ledere, bene uelle omnibus, assurgere maioribus natu, equalibus non inuidere, fugere iactantiam, rationem sequi, amare uirtutem. Quando ista uel uultu lesit parentes? quando dissensit a propinquis? quando fastidiuit inopem? eos solos solita cetus uirorum inuisere, quos misericordia non erubesceret, neque preteriret uerecundia. Nihil toruum in oculis, nichil in uerbis procax, nichil in actu inuerecundum, non gestu fractior, non incessu solutior, non uox petulantior, ut ipsa corporis species simulacrum fuerit mentis, figura probitatis. Bona quippe domus in  ipso uestibulo debet agnosci, ac primo pretendat ingressu, nichil intus latere tenebrarum, ut mens nostra nullis repagulis corporalibus impedita, tanquam lucerne lux intus posita foris luceat. Quid ergo exsequar, ciborum parcimoniam, officiorum redundantiam, alterum ultra naturam superfuisse, alterum pene ipsi nature defuisse. Illic nulla intermissa fuisse tempora, hic congeminatos ieiuniorum dies, et si quando reficiendi successisset uoluntas, cibus plerumque habitus, qui mortem arceret, non delicias ministraret, dormire non prius cupiditas, quam necessitas fuit. Et tamen cum quiesceret corpus, uigilaret animus: que frequenter insomnis aut lecta repetit, aut somno interrupta continuat, aut disposita gerit, aut gerenda pronuntiat, prodire  domo nescia, nisi cum ad ecclesiam conueniret. Et hoc ipsum cum parentibus aut propinquis domestico operosa secreto, forensi stipata comitatu, nullo meliore tamen custode quam seipsa, que incessu affectuque uenerabilis, non tam uestigium pedum tolleret, quam gradum uirtutis attolleret, et tamen alios habeat uirgo membrorum custodes suorum, morum autem suorum se habeat custodem ipsam. Plures erunt de quibus discat, si ipsa se doceat que uirtutis magistras habet, quia quidquid egerit, disciplina est. Sic Maria intendebat omnibus, quasi a pluribus moneretur. Sic omnia implebat uirtutis officia, ut non tam disceret quam doceret. Talem hanc euangelista monstrauit, talem angelus reperit, talem Spiritus sanctus elegit. Quid enim in singulis  morer? ut eam parentes dilexerint, extranei predicarint, que digna fuit ex qua Dei Filius nasceretur. Hec ad ipsos ingressus angeli inuenta domo in penetralibus sine comite, ne quis intentionem abrumperet neque obstreperet. Neque enim comites feminas desiderabat, que bonas comites cogitationes habebat, quin etiam sibi minus sola uidebatur cum sola esset. Nam quemadmodum sola, cui tot libri adessent? tot archangeli, tot prophete? Denique et Gabriel eam ubi reuisere solebat inuenit, et angelum Maria quasi uirum specie mota trepidauit, quasi non incognitum audito nomine recognouit; ita peregrinata est in uiro, que non est peregrinata in angelo, ut agnoscas aures religiosas, oculos uerecundos.  Denique salutata obmutuit et appellata respondit. Sed que primo turbauerat affectum, postea promisit obsequium. Quam uero religiosa in propinquas fuerat Scriptura diuina significat. Nam et humilior facta est, ubi a Deo se cognouit electam, et statim ad cognatam suam ad montana processit. Non utique ut exemplo crederet que iam crediderat oraculo. Beata enim, inquit, que credidisti, et tribus mensibus cum ea mansit. Tanti autem interuallo temporis non fides queritur, sed pietas exhibetur. Et hoc posteaquam in utero parentis exsiliens puer matrem Domini . . . . . . . . . Cetera desunt.



SERMO Xu. DE SANCTA CRUCE [Apud Marten. ubi supra, ex ms. Cluniacensi.]

 Post illum singularem, et admirabilem, et toto mundo predicabilem, et salutarem Dominice passionis triumphum, et eiusdem Domini nostri resurrectionis gloriam, et sacrosancta festa paschalia, dignissime satis et conuenienter illa dies recolitur celeberrima, in qua Dominice passionis ad honorem et gloriam nominis Dei et ad salutem generis humani reperiuntur insignia; crux uidelicet, in qua nostre salutis auctor pependit, et claui quibus confixum est illud sacratissimum corpus, quod ex intemerata uirgine assumere dignatus est Dei Filius ante omnia tempora secularia ab ipso Deo Patre ineffabiliter genitus. Merito igitur celeberrime recolit totius Ecclesie fidelis familia per diuersa annorum spatia salutaris patibuli inuentionem et exaltationem, quia  per crucem didicit destructum mortis imperium, per crucem se recolit euasisse perpetue mortis interitum, et per crucem se gaudet inuenisse eterne uite subsidium. Cum enim Dominice et uictoriosissime crucis celebratur inuentio, manifestissime Domini crucifixi recolitur resurrectio; et cum eiusdem crucis exaltatio colitur, in ea crucifixus Dominus iehsu Christus ad celos ascendisse dignoscitur. Ad confirmanda huius rei magnalia, quedam in Scripturis paria inueniuntur preconia, ut cum similia iunguntur similibus, in his que dicuntur de Deo nullus inueniatur incredulus. Mulier serpentino delusa mendacio mortem propinauit uiro, imo etiam omni generi humano: mulierum sanctarum humilis deuotio, angelico asserente sermone ueridico, Dominum  resurrexisse apostolico nuntiauit collegio. Audistis hominem inobedientem per ligni gustum a paradiso expulsum; audistis latronem confitentem per humilem confessionem in paradisum inductum. Lasciua femina diuortium male suadendo insinuauit uiam ad inferos, integra uirgo iter rectum direxit ad superos. Mulier corrupta sue propagini mortem intulit, uirgo intemerata humano generi uitam perpetuam contulit. Maria Magdalena, quondam peccatrix, de eiusdem resurrectione gaudium attulit; Helena imperatrix de inuentione crucis et ceterorum insignium Dominice passionis gaudium et letitiam ostendit presentibus et superuenturis fidelium populis. Maria genitrix Domini, tempore quo  patiebatur unigenitus Filius eius Dominus, ante crucem stabat, et piis oculis, ut doctor catholicus scribit Ambrosius, exspectabat non pignoris mortem, sed mundi salutem, quam etiam ille uir Sedulius peta euangelicus asserit circa Domini sepulturam plus ceteris mulieribus fuisse sollicitam: Helena uero econtra princeps Romani imperii ad inquirenda et reperienda Dominici corporis supplicia et nostre salutis insignia, solerter et studiosissime insistebat, et pio affectu et sincero effectu uotis omnibus laborabat, ut inuenire posset quod querebat; et inuentum ad honorem et gloriam Domini honorare gestiebat. Ad quod negotium peragendum adiutorem habebat strenuissimum filium suum, Romani imperii principem Constantinum, qui primus inter seculi  principes cum consilio et studio matris supradicte et sepedicende Helene libertatem et priuilegium Romane concessit Ecclesie. Inde cepit predicari publice, Domino annuente, et supradicto principe faciente, nullo contradicente, honor et uirtus Christi, fides et uictoria Domini crucifixi per spatia cuncta mundi quousque tendebat potestas Romani imperii, et non dicam usque ad terminos Romani imperii, sed quousque predicatur maiestas diuini et incarnati uerbi, et auctoritas mundi salutaris sancti Euangelii, que uiua et libera uoce intonat honorem et gloriam crucis et actus et mirabilia Domini crucifixi. Quid nos miseri, ad laudem crucis dicere tentamus, et quid indocti fari presumimus, qui tanta ac talia a maioribus et melioribus  nostris quotidie dicta cognoscimus, ut et notum et angelis et hominibus, et omnium fidelium firmissime credi predicabat et noui fidelis prudentia? Dei Filius misericorditer hominem ex uirgine dignatus est suscipere, homo factus, hominibus uoluit apparere, et per ipsum hominem quem suscepit, genus humanum a perpetue mortis interitu uoluit liberare, et de tenebris ad lucem, de morte ad uitam reducere, et sciuit sicut omnia scit, quia non posset corrigi priorum parentum presumptio, nisi humanitatem nostram susciperet diuina dignatio; sed semper regnaret in mundo, ut diximus, priorum parentum superba temeritas, nec culpa solueretur que mundo creuerat per illicitum ligni gustum, nisi Christus in ligno crucis pendens sanguine suo deleret mortalis  prescriptionis chirographum. Necesse est, fratres karissimi, ut qui se gaudet redemptum Christi sanguine pretioso, studeat se munire Dominice crucis signaculo, et ut B. Hieronymus imperat, ad omnem actum, ad omnem incessum contra omne periculum manus pingat crucem, sicut omnes faciunt qui per crucis mysterium se Deo fideliter dedicant. Et in alio loco idem orator facundissimus in laudem crucis luculenter perorat uexilla militum, et purpuras regum, et diademata Cesarum supplicii salutaris pictura condecorat. Omnis qui se a tempore Dominice passionis pati uel mori pro Christo disposuit, per crucis supplicium ad Christum peruenire optauit. Petrus per crucis martyrium optabat peruenire  ad Christum. Idcirco Christus illi predixit qualiter ad regnum peruenire debuit: Cum esses iunior cingebas te, inquit, et ambulabas ubi uolebas; cum autem senueris, extendes manus tuas. In extensione manuum significauit eum adepturum, ut desiderabat, crucis patibulum. Andreas fideliter predicauit crucis mysterium, et per crucis supplicium peruenit ad triumphum. Paulus uero si non est crucifixus corpore, crucem Domini gemino affectu, ut beatus papa Gregorius docet, corde gestabat et corpore, qui dicebat: Absit mihi gloriari nisi in cruce Domini nostri Iesu Christi; qui etiam se ideo gaudebat peruenisse ad scientie et sapientie cumulum, cum gloriabatur nichil se scire nisi Iesum Christum et hunc crucifixum. Quidquid enim pro Christo quis patitur ad  exemplum Dominice passionis, causa honoris et glorie eadem passio cruciatus uocatur. Illa mulier de libro Regnorum, que prophetante Elia ad speciem crucis duo studuit ligna colligere, ut diuinarum litterarum tractatores uolunt, figuram preferebat Ecclesie. Duo enim ligna a muliere iam dicta collecta ad figuram crucis a Patribus, ut diximus, sunt spiritualiter intellecta. Ad huius igitur crucis sacrosancta mysteria spiritualiter intelligenda illos alloquitur, et alloquendo admonet Pauli optabilis illa sententia, quibus inerat et inest amor et studium et honor et gloria sub eius consistere disciplina, et eius desiderant percipere saluberrima monita: Det uobis, inquit, Dominus Deus secundum diuitias glorie sue, uirtute corroborari per spiritum eius in interiorem  hominem, Christum habitare per fidem in cordibus uestris: in caritate radicati et fundati, ut possitis comprehendere cum omnibus sanctis que sit latitudo, longitudo, sublimitas et profundum , secundum Apostoli dictum ad crucis Dominice credimus pertinere mysterium. Latitudinem crucis a summitate unius usque ad summitatem brachii alterius, ut reor, sine periculo simplicis intelligentie intelligere possumus. Altitudinem namque a crucis crepidine usque ad lignum in transuerso positum dicimus secundum maiorum seniorum fidele documentum. Profunditas uero est ultima pars crucis, que in terris defixa non potest uideri luce corporea. Sublimitatem credimus esse excellentiam summe et principalis uirtutis, que est fides in Deo  et de Deo, sine cuius sinceritate et integritate impossibile est ei placere. Aliter in latitudine bona opera caritatis, in longitudine perseuerantiam usque in finem, in altitudine spem celestium premiorum, in profundo inscrutabilia iudicia Dei possumus intelligere, ut Patrum refert fidelis et amplissime opinata relatio. Imperante Helena Augusta cum Augustissimo eius filio Constantino, crux inuenta predicatur et creditur, et regnante Eracleo uictoriosissimo rege et Christianissimo principe eiusdem Dominice adoratur et colitur triumphalis et celebris exaltatio. Nos quid sumus qui aliquid ad laudem crucis imperiti scientia, indocti sapientia, lingua balbutiente, uel parum presumimus dicere? Quot  et quanti et quales illi fuerunt qui de tam grandi re granditer dicere potuerunt? Ad enarranda eorum merita et studia non sufficit nostre paruitatis ignauia, neque eorum numerositatem nobilium dictionum, ignorantia obsistente, tenuitas nostre memorie ualet etiam que dicunt ad plenum agnoscere. Omnes etiam catholici doctores Ecclesie studuerunt de mysterio crucis et passionis Dominice quantum necesse tunc fuit edicere, alii occultius, alii manifestius, alii diffusius. Inter quos Ioannes Chrysostomus locutus est multo ceteris abundantius. Multo post illum tempore eluxit quidam monachus, post monachum Moguntine ciuitatis episcopus, nomine Rabanus, seculari scientia affatim eruditus, fide catholicus, speciali scientia ad plenum edoctus. Hic  tale de laude crucis orditus est opus et texuit, et texendo perfecit, quo pretiosius ad uidendum, amabilius ad legendum, dulcius ad retinendum, nec laboriosius ad scribendum potest inueniri nec poterit. Placuit beatissimi Ioannis cognomento Chrysostomi, regie ciuitatis nobilissimi patriarche, sententiam de laude crucis huic exigue declamatiuncule integram inserere, eo tenore ut quod nostra non potuit digne enarrare rusticitas, eius nobilitet simplex et sublimis auctoritas. Scripsit enim aliquando iam dictus uir sententiam de cruce Dominica, in qua allocutus est quemdam suum amicum dicens inter cetera: »Et si nosse desideras, carissime, uirtutem crucis, et quanta, ut possum, ad eius laudem dicere, audi: crux est spes Christianorum, crux  resurrectio mortuorum, crux cecorum dux, crux desperatorum uia, crux claudorum baculus, crux destructio superborum, crux consolatio pauperum, crux refrenatio diuitum, crux male uiuentium pena, crux aduersus demones triumphus, crux deuictio diaboli, crux adolescentium pedagogus, crux sustentatio inopum, crux spes desperatorum, crux nauigantium gubernator, crux periclitantium portus, crux obsessorum murus, crux pater orphanorum, crux defensor uiduarum, crux iustorum consiliarius, crux tribulatorum requies, crux paruulorum custos, crux uirorum caput, crux senum finis, crux lumen in tenebris sedentium, crux regum magnificentia, crux scutum perpetuum, crux insensatorum sapientia, crux libertas seruorum,  crux imperatorum philosophia, crux lex impiorum, crux prophetarum preconatio, crux adnuntiatio apostolorum, crux martyrum gloriatio, crux monachorum abstinentia, crux uirginum castitas, crux gaudium sacerdotum, crux Ecclesie fundamentum, crux orbis terre cautela crux templorum destructio, crux idolorum repulsio, crux scandalum Iudeorum, crux perditio impiorum, crux inualidorum uirtus, crux egrotantium medicus, crux emundatio leprosorum, crux paralyticorum requies, crux esurientium panis, crux sitientium fons, crux nudorum protectio.« Sit nobis uia, uita, salus Christus crucifixus, qui nos semper saluet, qui secula cuncta gubernet. Sit  crux nostrorum omnium uirtus et refugium, auxiliante eo qui pro salute hominum tulit crucis supplicium,  qui cum Patre et Spiritu sancto uiuit et regnat per omnia secula seculorum. Amen.





SANCTI ODILONIS CREDULITAS.


 Aeternam illam et incircumscriptam summe diuinitatis unitatem, sicut sancti angeli et archangeli omnesque sancti adorant in celis, adoro, laudo, glorifico et benedico. Credo et confiteor Patrem, et Filium, et Spiritum sanctum, trinum in personis, unum in Deitate et substantia, atque sicut sancti patriarche  et prophete predixerunt, angelus Gabriel de celis ad uirginem missus enarrauit, sancti apostoli denuntiauerunt, euangeliste euangelizauerunt, martyres predicauerunt, confessores docuerunt et sancte uirgines confesse sunt. Credo et confiteor illud uerbum, quod in principio erat, et apud Deum erat, et Deus erat; pro mea et totius mundi liberatione et redemptione, ex sacratissima et intemerata uirgine Maria, in ueritate nostri corporis, sine humana concupiscentia temporaliter procreatum et natum, secundum legem Moysi octaua die cum impositione nominis Iesu circumcisum, quadragesimo die in templo a matre cum hostiis et muneribus presentatum, Magis manifestatum, a Ioanne baptizatum, in desertis a diabolo tentatum nec superatum; post multa et innumerabilia miraculorum, sanitatum  concessa beneficia, et predicationem Euangelii, statuto et preordinato tempore a discipulo proprio traditum, a Iudeis comprehensum, ligatum, flagellatum, colaphizatum, sputis illitum, spinis coronatum, aceto potatum, crucifixum, mortuum et sepultum; tertia die, deuicto diabolo et spoliato inferno, a mortuis  propria uirtute resuscitatum; per quadraginta dies apostolis in carne qua crucifixus est manifestatum; quadragesimo die uidentibus eisdem apostolis et multis aliis fidelibus super celos exaltatum, inde uenturum ad iudicandum uiuos et mortuos et seculum per ignem. Credo etiam Spiritum sanctum, super eumdem Dominum nostrum in columbe specie et super sanctos apostolos in linguis igneis descendisse eisque omnium linguarum scientiam distribuisse, et inuictam contra omnium persecutionem inimicorum constantiam dedisse. Credo sanctam, catholicam et apostolicam Ecclesiam. Confiteor unum baptisma in remissionem peccatorum, et exspecto resurrectionem mortuorum, et uitam futuri seculi. Amen.





SANCTI ODILONIS CARMINA SACRA ET PRECES.




I. HYMNUS IN ASSUMPTIONE SANCTAE MARIAE.



   Adest dies letitie,
Iucundus omni lumine,
In quo Regina uirginum
Scandit iter astriferum,

   Angelorum prefulgidis
Circumuallata cuneis,
Quamque sanctarum uirginum
Sequitur agmen inclytum.

   Ut decet omnes credere,
Celesti diademate
Clarus, occurrit obuius
Christus, ex ea genitus.

   Ultra angelorum gloriam
Torum delicti nescium
 Secum ad Patris solium
Reportat pignus optimum.

   Celestis regni ciuitas,
Et eius omnis dignitas,
Parentem sui Principis
uotis honorat congruis.

   Cum quibus nos letissima
Huius diei gaudia
Concelebremus alacres,
Deum laudando, supplices.

   Huius festi clarissima
Prosequamur preconia,
Mentis affectu supplices,
Effectu uocis alacres.


Reliqua desiderantur in ms.



II.


Oritur sidus inclytum
Illustrans omne seculum,
Per quod dies et tempora
Assumunt uite lumina.


Reliqua non exstant in ms.



III. AD CRUCEM ADORANDAM ORATIO.

In cuius nomen omne genu flectitur, celestium, terrestrium et infernorum, ei nunc mea curuo genua, siue confiteor culpam Patri luminum, possessori omnium spirituum, imperanti tam terrenis quam celestibus: tibique, inimice humani generis, interdico, qui circuis querens quem deuores, auerte a me  machinas tuas et occultas insidias; quia mecum est crux Domini quem semper adoro. Crux mihim refugium, crux mihi uia et uirtus, crux inexpugnabile signum, crux inuincibile genus armorum. Crux repellit omne malum. Crux effugat tenebras. Per hanc crucem diuinum aggrediar iter. Crux mihi uita est; mors, inimice, tibi. Crux Domini nostri sit sublimitas mea, sanguis eius maneat in me redemptio uera. Resurrectio illius sit mihi de resurrectione iustorum firma fides et spes certa; et illius ad celos gloriosa ascensio sit mihi ad celeste desiderium quotidiana prouectio, et sancti Spiritus in cordibus nostris infusio sit omnium preteritorum nostrorum remissio. Amen.





STATUTUM S. ODILONIS DE DEFUNCTIS.


 Decretum est a beatissimo Patre domino Odilone, una cum consensu et rogatu omnium fratrum Cluniacensium, ut sicut in ecclesiis Dei que per orbem terrarum longe lateque constructe sunt, in die Kalendarum Nouembrium agitur festiuitas Omnium Sanctorum, ita agatur apud nos festiuo more conmemoratio omnium fidelium defunctorum, qui ab initio mundi fuerunt usque in finem, tali modo. Ipso die supradicto post capitulum faciant eleemosynam decanus et cellerarius de pane et uino omnibus superuenientibus pauperibus, sicut mos est agi in Cena Domini. Et quidquid ipso die ex refectione fratrum remanserit ad prandium, ex integro recipiat eleemosynarius, nisi tantum panem et uinum, que post cenam recipiat. Ipso etiam die post uespertinalem  synaxim, pulsentur omnia signa, et agatur officium pro defunctis. Ad missam uero matutinalem, festiuo more agitur officium, omnia signa pulsentur. Tractus a duobus fratribus cantetur, cuncti fratres offerant: priuatim et publice missas celebrent pro requie omnium animarum fidelium, et duodecim pauperes reficiantur. Et ut hoc decretum perpetuum uigorem obtineat, uolumus et petimus et precipimus tam in loco hoc quam in cunctis ad istum locum pertinentibus seruetur. Et si alius aliquis ex ista nostra fideli inuentione sumpserit exemplum, particeps omnium bonorum efficiatum  uotorum. Ergo qualiter omnium memoria Christicolarum semel in anno agatur monuimus et precepimus, dignum profecto ducimus ut pro nostrorum fratrum animabus, sub almi Benedicti norma in cenobiis Deo militantibus, in diuinis aliquid obsequiis plus more solito adaugeamus. Necnon ut memoria cari nostri imperatoris Heinrici cum eisdem precipue agatur, constituimus: ut merito debemus, multis ab ipso ditati opibus. Scilicet ad uigiliam mortuorum, post psalmum: Ad Dominum cum tribularer, qui post lectiones recitatur, Domine, quid multiplicati sunt, dicamus. Ad matutinas uel post, De profundis; Usquequo Domine. Ad uesperas post Lauda, anima mea. Nisi quia Dominus. Deus, auribus nostris. Post Domine, refugium, Dominus regit me.  Ad letaniam, Iudica me, Deus, et discerne. Et ita diuina fauente gratia, ut premisimus, eorum agatur memoria per omnia futura tempora, tam in hoc loco quam in omnibus ad hunc respicientibus. Auctoritas diuine legis nos admonet ut in domo Domini, que est Ecclesia fidelium, unusquisque deuotorum, pro uiribus a Domino sibi collatis, aliquid offerre studeat, ne scilicet ut piger seruus pro talenti absconsione iure a Domino damnetur, sed potius cum bono seruo pro lucro fideliter multiplicato digna mercede remuneretur.



APPENDIX AD S. ODILONEM.





PRAECEPTA QUAEDAM De nonnullis ecclesiis et locis Cluniacensi cenobio concessis, tempore S. Odilonis abbatis Cluniac. u.




I. Preceptum Ottonis imp. de sancto Maiolo de Papia. 


In nomine sancte et indiuidue Trinitatis, OTTO, Dei gratia, Romanorum imperator Augustus.

Notum sit omnibus fidelibus nostris quoniam ob petitionem domni Odili uenerabilis abbatis et salutem anime nostre, per hoc nostrum preceptum confirmamus cuidam celle, in honore sancte Marie dicate, in ciuitate Papia site, ad Cluniacum monasterium dono et traditione Gaidulfi suorumque heredum pertinenti, qui quondam capella dicebatur Gaidulfi, sed nunc ab omnibus cella dicitur sancti Maioli, omnes res et proprietates  ad eamdem cellam intus et foris pertinentes, quas habet, uel in futuro Deus ibi concesserit, cum terris cultis et incultis, aquis, molendinis, piscatoribus, omnibus rebus mobilibus et immobilibus; ea uidelicet ratione ut iam dicta cella habeat, teneat, firmiterque possideat, et semper in ordinatione et dispositione Cluniacensis abbatis, sicut Gaidulfus ordinauit, permaneat. Etiam cum nostra donatione et auctoritate, insuper imperiali iubemus potentia ut nullus dux, archiepiscopus, episcopus, marchio, comes, iudex, uicecomes, nulla imperii nostri magna paruaque persona, de predicta cella, aut suis pertinentiis, intromittere, uel aliquid ordinare, aut dispensare sine iussione et uoluntate abbatis Cluniacensis presumat. Si quis  igitur hoc nostre stabilitatis preceptum fregerit, componat centum libras auri, medietatem camere nostre et medietatem Cluniacensi monasterio. Quod ut uerius credatur et semper obseruetur, manu propria roborantes, sigillo nostro sigillari precepimus.

Signum domni Ottonis inclitissimi imperatoris Augusti.

Data Idib. Aprilis, anno Dominice incarnationi 999, ind. XII, anno tertii Ottonis regis 15, imp. 3 Aug. Rome feliciter.



II. Preceptum Rodulfi regis de Chauiniis, Blenosco, sancto uictore et aliis capellis. 


In nomine sancte et indiuidue Trinitatis, RODULFUS,  diuina propitiante clementia, pius Augustus atque inuictissimus rex.

Sicut certum indubitanter est nullam potestatem nisi a Deo prorsus existere, sic consequens utique est ut quisquis eius dispositione terrene potestatis culmine sublimatur sub potenti eiusdem largitoris manu sese humiliet eique de suis donis placere studeat. Quapropter notum sit omnibus per temporum curricula sibi succedentibus, tam regibus uidelicet quam comitibus, cuiusque magistratuum gradibus, uel reipublice administratoribus, quod ad deprecationem Emme, nostri imperii consortis, aliorumque nostrorum quorumdam fidelium quasdam res, ob amorem Dei sanctorumque principum apostolorum, Petri scilicet atque Pauli, ad Cluniense  monasterium trado; eo siquidem tenore ut fraternitas monachorum inibi degentium res ipsas sine cuiuslibet aut regis, aut comitis, uel cuiuslibet inferioris gradus contrarietate perpetuo iure possideant, et eidem loco pro nostro memoriali reseruantes, tam pro nobis quam pro statu regni nostri, Christi clementiam atque predictorum apostolorum patrocinia iugiter deposcant, et pro illis nichilominus qui hanc donationem inconuulsam permanere concesserint. Sunt autem ipse res site in comitatu Matiscensi in uicaria . . . . . et uocatur uilla ad Chiuineas, quam damus cum omnibus appendiciis suis, et tertiam partem piscine que uocatur Osa, eum mancipiis, uel reliquis rebus ad eamdem piscinam pertinentibus, ut semper  iidem monachi medium tractum habeant. Confirmamus etiam donationem quam uir bonus Leuibaldus de Blenosco fecit; sed et illam de capella sancti uictoris, que est in Absgogia, uel de aliis rebus que Altaldus uel alii ad predictam capellam tradentes Cluniaco delegauerunt. Has itaque res cum capellis, mancipiis utriusque sexus, uineis, pratis, aquis, molendinis, siluis, casis cultis et incultis, atque omnibus que ad eas pertinere probantur, uel predicto monasterio acquirenda sunt, per nostram concessionem firmamus. Scripturam quoque illam quam Berno episcopus supradictis monachis de eorum decimis fecit, ratam esse censemus, ita ut nichil de decimis que ad eas  antiquitus pertinuerunt, per ullam recentem auctoritatem subtrahere cuiquam liceat. Hec autem omnia  nostre auctoritatis precepto confirmamus, atque sigilli nostri impressione consignamus; successoribus nostris id suggerentes: Maledictus qui transfert terminos, id est constitutiones proximi sui.

Signum Rodulfi regis gloriosissimi.

Beamundus ad uicem Ansusi episcopi recognouit.

Actum Ansauilla XI Kal. Iulii, indictione III, anno 9 regnante Rodulfo rege gloriosissimo.



III. Charta eiusdem regis de S. Blasio in uiculis, cum omnibus pertinentiis suis. 

In nomine sancte et indiuidue Trinitatis, RODULFUS Dei gratia rex.

 Igitur cum totius ordo religionis, secundum decreta precedentium regum, sancte conuersationis exordium sumeret, et ad perseuerandum in ea, sustentacula alimonie his qui districtius atque familiarius in Dei seruitio se cercent [al., exercent] publica regalis nes ad sufficientiam aliis, et minus aliis subministraret, et ita per ordinem sancte Ecclesie status usque ad presens per longa temporum curricula extensus sit: nichilominus dignum est ut nos, qui quasi per nouissimos operarios in uinea Dei laboramus, eosdem operarios in exercitio operis Dei deficere non sinamus; quin potius, ut uires suppetunt, nobis usque ad unguem perducere tentemus. Quapropter sciant omnes, presenti tempore decedentes et futuro succedentes, qualiter ego Rodulfus, petente  atque exoptante dilectissima coniuge mea Irainsanda, dono ex hereditaria mea possessione quoddam prediolum, ob anime mee et supra memorate coniugis mee remedium, cenobio S. Petri quod dicunt Cluniacum et abbati eiusdem monasterii, et monachis eius, precepto et S. Benedicti regule modo et deinceps obedientibus, et ibidem Deo famulantibus, ecclesiam S. Blasii in uiculis totam, cum omnibus ibidem pertinentibus, cum montibus et planitiis, agris, pratis, pascuis, siluis, decimatione, seruis et ancillis, et cum omnibus utensilibus, dono ego et predicta coniux mea ad suprascriptum monasterium, ut si nos minus idonee iniuncium a Deo peregimus officium, delicti nostri et negligentie non pro merito recipiamus dispendium,  sed per eorum orationes quos sustentamus; subministrantes temporalia, ad stadium currentes remuneremur mercede perpetua. Hec, ut a nobis facta credantur et a posteris nostris non infringantur,  manu nostra roborauimus, et sigillari fecimus.

Signum Rodulfi regis pii.

Albicer, indignus presbyter, iussu regis scripsit nec.

Acta sunt hec in uilla Tabernis, quam alio nomine propter fluuium ibidem defluentem Utba appellant. Data XuIII Kal. Febr., anno ab incarnatione Domini 1019, regnante Rodulfo rege, anno regni sui 31.

Hoc itaque beneficiolum, id est, supra memorata ecclesia, quam damus fratribus Cluniaco degentibus, iacet in pago et in comitatu Geneuense, cum uicis ibidem appendentibus.



Iu. Charta Amedei comitis de ecclesia S. Mauritii in pago Maltacena. 


In nomine Domini nostri Iesu Christi, regnante Rodulfo anno 37, incarnationis Domini 1025, II Kal. Nou. luna XX.

Ego Amedeus filius Humberti comitis, et Adalegida uxor mea, hanc chartam donationis fieri iussimus de ecclesia S. Mauritii, que est sita in pago qui uocatur Maltacena, et de omnibus terris quas in presenti damus, et in futuro daturi sumus ad honorem Domini Dei et Ecclesie SS. Petri et Pauli, Cluniensis monasterii, cui preesse uidetur domnus pater Odilo, pro redemptione et salute animarum nostrarum, permittente et confirmante domno Maleno, episcopo Gratianopolitane Ecclesie, seu Humberto  episcopo et omnibus canonicis eiusdem ciuitatis, damus Domino Deo omne quod supra memoratum est, et beatis apostolis eius Petro et Paulo. Cluniensis monasterii, et omnibus monachis ibidem morantibus, ut orationum eorum participes esse possimus, nobis reseruando illud ius, quod uocatur ius patronatus, atque ius presentandi pro nobis, et natis nostris et eorum successoribus, dum nostre fuerit uoluntatis, etc. Si quis hanc donationem inquietare uoluerit, in aula regis centum libras auri componat, et insuper maledictionem Gratianopolis episcopi incurrat, etc.

Sigillum Humberti comitis, Ancillie uxoris eius. S. Amedei comitis. S. Adelidis uxoris eius.

Hanc donationem fecerunt, et chartam istam fieri  iusserunt, et in presenti in curia regis firmare rogauerunt.

Signum Rodulfi regis, Ermingradis, Odonis, Ancelini.





HYMNUS DE S. ODILONE.




[Immediate subsequentis Hymni, cuius initium est: Commenda gregem Domino, priores uersus tres ob diruptam membranam in ms. lector hic desiderabit.].


DIuISIO.



    O uir ubique nobilis
. . . . . . spoliis:
 Quo sibi predas adimi
Flent spiritus tartarei.

    Tu nos decus Ecclesie
Mundi procellis eripe:
Quem dum fluenta metuunt
Nature uires reprimunt.

   Certe membra debilium
Robur instaurant pristinum
Manus ablute: poculum
Muto reddit eloquium.

    Tu nostris lumen mentibus,
Sacris infunde precibus:
Qui cecis uisum reparas,
Et nostras pelle tenebras

   Sit Patri laus ingenito,
Sit decus Unigenito:
Sit utriusque parili
Maiestas summa Flamini. Amen.





MISSA BEATI ODILONIS. 



ORATIO.


Deus, qui beato Odiloni super gregis tui dedisti uigilare custodiam, da familie tue, quesumus, ut eius informetur exemplis cuius est instituta doctrinis. Per Dominum.



SECRETA.

Oblatum tibi sacrificium, quesumus, Domine, beati Odilonis commendet oratio, quod nos et ab aduersitatibus muniat et ad amorem tuum indesinenter accendat. Per Dominum.



POSTCOMMUNIO.


Da, quesumus, omnipotens Deus, ut, intercedente B. Odilone confessore tuo, quos pondus proprii reatus aggrauat, celestis mense uigor attollat. Per Dominum.



SUPER POPULUM.

Da quesumus, omnipotens Deus, per beati Odilonis ad te uestigia tendere, cuius nos magisterio dignatus es erudire. Per Dominum.





IOTSALDI MONACHI PLANCTUS DE TRANSITU DOMNI ODILONIS ABBATIS CLUNIACENSIS.



    Ad fletus uoces extendat chorda sonoras,
Organa cunctorum uertantur sorte modorum.
Plangite, uos populi, uos lingue sidera celi,
Proruat in tenebras resplendens orbita solis,
Deficiant plene radiantia cornua lune,
Lugeat et mundus protenso corpore totus:
Nunc terras, pelagus, montes, siluasque ciebo:
Quadrupedes, bipedes, reptantia cuncta mouebo.
Condoleant Patrem subtractum nunc Odilonem
Conciso plausu, pungantur uiscera fletu,
Et uariis lacrymas profundant uocibus istas:
Odilo, dulce decus, uenturi gloria secli,
Odilo, dulce decus, fraterne pacis amicus,
Odilo, dulce decus, meritorum lampade clarus.
Tu fessis requies, languentibus es medicina,
 Debilium baculus, miserorum maxima uirtus:
Splendida quo facies abiit, quo sermo recessit
Aureus, humanos componens optime mores?
Quo tua sancta manus, fulgorus denique uisus
Quo iacet in spatio, uel quo requiescit in antro?

Ratio, ad hec respondens, ait:

   Ordine funereo clauduntur membra sepulcro
Federe perpetuo, lex est mortalibus ista:
Nature genitor, rerum plasmator et auctor
 Iussit in occiduas morientes ire tenebras.
Tendit ad occasum quidquid lucis capit ortum,
Doctus et indoctus equali sorte recedunt,
Diuitis et modici similem mors suscipit umbra,
uertitur in cinerem cineris compago soluta:
Quod nequit absolui, debet patienter haberi.


Reuelatio doloris, et consolatio mortis.

   Musa, mihi causas memora, quo tristia soluam
Deponens lacrymas steriles, et gaudia sumam.
Odilo non moritur, sed mortis funera spernit:
Odilo non moritur, sed uitam duxit honestam.
Odilo non moritur, sed uitam morte recepit.
Regnat in eternum gaudens se cernere Christum
Quem coluit, docuit, quesiuit, glorificauit,
Cuius gloria crux fuit, et Christus crucifixus.
 uirgo Maria, tuo quantum seruiuit honori!
Te mundi Dominam, celorum necne benignam,
Omnibus in uotis tenuit, preeligit, amauit
Firmiter, atque Deum recolens de te generatum,
Extorsit lacrymas sibi, quod tua sancta mamilla,
Quam lactasse Deum celum stupet, orbis adorat!
Illi quam fuerit pia circumcisio Christi,
Que teneris membris influxit uulnera cultri,
Testes sunt gemitus, oculorum lumine fusi:
 Hacque die merito carnis dissoluitur antro,
Compatitur Christo, radians iam uiuit in illo,
Christo commoritur, cum Christo denique surgit.


Ex eadem die Dominus Willelmus ab hac luce migrauit.

   Hisdem decessit Willelmus sorte Kalendis,
Magnus et ipse Pater monachorum Diuionensis.
Hi fuerant monachi Mayoli denique sancti,
Uno florentes in tempore, corpore mundo,
Unius et fidei, uere pietatis amici.
Iunxit utrosque fides, similes habuere recessus,
Gloria non dispar, eadem sequiturque corona.


Hic dilecto lectulus preparatur, et diuerse species mystice offeruntur.

   Odilo dilectus, nunc candidus et rubicundus,
 Securo incessu sequitur uestigia Christi;
Floridus et niueus defertur lectulus illi
Quem tegit alta cedrus, redolensque cupressus adornat:
Sparguntur uiole, sternuntur lilia queque.
Tum uideas roseos illum sibi pingere flores,
Et uarias herbas oculis spectare benignis.
Balsama non desunt, et aromata multa teruntur,
Nardus, myrrha, nitent, et fortia cinnama flagrant,
Omnibus et primis copulantur fistula [frustula] crucis
Unguentis ales, stactus, et maxima cyprus.
Mille sunt species, plures uariantur odores,
Nectareusque sapor celum replet altius ipsum.


Hic sponso coniungitur.

   Odilo deliciis his utitur, et renouatur,
Proximus et sponso resplendet lumine claro:
 Oscula iam celebrat, et sponse federa firmat.
Cantica nunc resonant, paschalia tympana ludunt,
Iam uidet in facie letus Dominumque Deumque.


Dilectus turri comparatur, et mysticis armis munitur.

   Odilo, dum uixit, uirtutum sparsit odores,
Turris erat fortis, clypeus munita supernis,
Quam circumcingebant propugnacula septem,
Fortia pendebant ex illis arma uirorum,
Nullus et hanc hostis potuit superare malignus.


Dilectus queritur.

Quo pascis recubans, uotorum chare meorum?


Hic inuenitur.

Meridiana tenes, ut sol sublimia tangis.


Dilecto ferculum offertur.

    Mysticus et Salomon tibi fercula sancta ministrat
Libanus hec prestat nullius sorde putrescens:
Argento solide fabricantur namque columne:
Aurea fit requies, ascensum purpura nescit,
Denique constrantur medio pietatis amore.


Qualiter musice concinat.

   Alternis modulis nunc epithalamia cantas,
Dulcibus et rhythmis per mystica dogmata curris.


Quam suauiter dicat se requiescere.

   Illius optata iam nunc requiesco sub umbra:
Quem uolui, colui, quesiui, semper amaui;
 Ipsius atque mihi dulcescit gutture fructus,
Cuius amor propriis membris nunc puluere lectis
Concedit gratos nimia dulcedine somnos.


Ad filias Hierusalem, ne euigilare faciant dilectum.

   Hierusalem nate, contestor, pacis amice,
Prestetis requiem sibi, nec prohibete iacere,
Donec ipse uelit, et donec transeat umbra,
Adueniatque dies cui nox succedere nescit.


Hic excitatus resurgit.

   Odilo supremum spectat de morte triumphum;
Iam renitet prima, seruatur et altera palma,
Celis diuisis, cum uenerit arbiter orbis
Cernere cunctorum causas actusque uirorum:
Tunc crucis indicium parebit et omnibus altum,
Quam Dominus iehsu suspensus morte sacrauit.
 Angelicus cetus tunc formidabit, et omnis
Celorum uirtus resonans tremefacta silebit;
Splendens sol fugiet, pallescens luna recedet:
Corpora de tumulis procedent tunc reseratis;
Gloria sanctorum segregatur sorte malorum:
Nam bonus ad lucem, prauusque resurget ad ignem:
Odilo tuncque nouus celesti lumine clarus,
Sanctorum medius incedet, et obuius ibit,
Agmine multorum uallatus commilitonum,
Quos Domino uerbis, exemplis consociauit.


Precatio pro dilecto.

   uirgo Maria, tuum miserans tunc collige seruum,
Et Baptista potens, tu respice te recolentem:
Spiritus angelicus rapiat hunc hoste fugato.
Petre beate, piam celo sibi prospice sedem,
 Qui tibi deuotus semper fuit officiosus.
Cetus apostolicus Domini splendore beatus,
Testes purpurei celorum cardine summi,
Ordo sacerdotum, dux et lumen populorum,
uirgineusque chorus in Christo sanctificatus,
Intercessores habeat uos Odilo noster,
Quo simul in celis per secula gaudeat. Amen.


Epilogus salutationis.

   Odilo, uiue, uale, toto mihi carior orbe,
Lucidior uitro, fulgenti clarior auro,
uultu conspicuo, niueo candente capillo,
Candidior cygno, rubeo formosior astro.
Te, bone, dum recolo, lacrymarum rore madesco,
Qui tibi precipui nodis cingebar amoris.
 Quam celebres oculi pietatis fonte repleti,
In me quot gemitus sunt dulces sepe retecti!
Quem similem queram? quem similem teneam?
Tum pax et requies, uite spes certa manebat,
Portus eras tranquillus de pelago redeunti.
Turris eras, de qua terrentes respiciebam,
Antidotum salubre, quo cuncta uenena fugabam:
Tu pes, tuque manus, et in omnibus omnia factus.
Et ne multiplices causer producere uersus,
Odilo iam ualeas, Iotsaldi iam memor esto,
Almaniique tui uotis pie semper adesto.






TRANSLATIO CORPORIS S. ODILONIS A Rogerio Bituricensi archiepiscopo facta anno 1345.


 ROGERIUS, permissione diuina Bituricensis archiepiscopus, uniuersis Christi fidelibus salutem in Domino sempiternam.

Noueritis quod de licentia et mandato sanctissimi in Christo Patris domini nostri, domini Clementis, digna Dei prouidentia pape sexti, nos una cum reuerendis in Christo Patribus domnis Capitulien. Augustinorum, et Saulonien. Predicatorum ordinis episcopis et quamplurimis abbatibus, prelatis et personis ecclesiasticis ad hec uocatis, et insimul in ecclesia Siluiniacensi Cluniacensis ordinis Claromontensis diecesis, congregatis, uenerabile corpus almi confessoris B. Odilonis de loco in quo hactenus ibidem tumulatum exstitit solemniter releuauimus, iuxta sacrosancte Romane Ecclesie traditam  nobis formam, ordinationem atque modum, ac ipsius S. confessoris caput et alia corporis membra uidimus, et propriis manibus tetigimus, tenuimus et palpauimus, et eadem in capsa posuimus et recondidimus honorifice et decenter. Nos enim, pensatis huiusmodi sancti confessoris meritis, que nos ad sui reuelationem adduxerunt deuote et attraxerunt, cupientes totis uiribus incrementum laudis et honoris eiusdem exercere, ut a Christi fidelibus congruis honoribus et laudibus decoretur, et etiam ueneretur,  necnon ut ecclesia memorata eo libentius causa deuotionis ab ipsis Christi fidelibus uisitetur ac etiam frequentetur, de omnipotentis Dei misericordia et beatorum Petri et Pauli apostolorum, et beati Stephani protomartyris patroni nostri, eius auctoritate confisi, omnibus uere penitentibus et confessis, qui in eiusdem almi confessoris festiuitatibus, et specialiter in die releuationis eiusdem, et per ipsius octauas, ipsam ecclesiam annis singulis uisitauerint, quadraginta dies de iniunctis sibi penitentiis futuris et perpetuis temporibus duraturis, misericorditer in Domino relaxamus. Preterea uolumus et concedimus de speciali gratia quod quilibet predicator qui in ecclesia prefata populo ibidem existenti uerba diuina predicabit, omnibus uere penitentibus  et confessis, qui in predicatione eiusmodi presentes exstiterint, ex parte et auctoritate nostra uiginti dies de indulgentia concedere ualeat et conferre, quando et quotiescunque predicationis officium contigerit exercere. In quorum omnium testimonium presentes litteras fecimus munimine nostri sigilli roborari. Datum apud Tolon. Claromontensis diecesis, nostram prouinciam uisitantes, die 21 Iunii, anno Domini 1345. Signatum: Guillermus uincenti.




ANNO DOMINI MXLuIII.
BERNO ABBAS AUGIAE DIuITIS.





NOTITIA HISTORICA.


 Bernonem, quem alii Bernardum malunt uocare, ex monacho Prumiensi a S. Henrico imperatore Augiensi cenobio prefectum, prestantissimis Augie doctoribus iure comparandum, aut etiam plerisque preferendum existimo. Inter petas enim sui eui fuit excellens. Rhetor facundus, philosophus prestans,  musicesque adeo peritus, ut doctissimis illam commentariis illustrarit; litteris etiam in sacris ita nobiliter instructus, ut omnes in non exiguam sui admirationem rapuerit. Composuit plurimos tractatus, de quibus auctores qui de scriptoribus ecclesiasticis libros edidere, ut Trithemius, Bellarminus, Arnoldus  Wion et Antonius Posseuinus meminerunt, suntque sequentes:

De officio misse lib. I, qui, multoties excusus, nuper tamen tom. XI Biblioth. Patrum est insertus.

De uita S. Udalrici lib. I, qui editus est tom. Iu Surii. De aduentu Domini ad Aribonem archiepiscopum Mogunt. lib. I.

De ieiunio Quatuor Temporum lib. I.

De ieiunio Sabbati lib. I.

Sermonum tam ad fratres quam alios lib. I.

Epistolarum ad diuersos lib. I.

De musica ad Pilegrinum Coloniensem archiepiscopum lib. I, cuius originale se habuisse scribit Trithemius.

De instrumentis musice lib. I.

 De mensura monochordi lib. I.

De historia Alemannorum lib. I, prout refert Thrithemius in prologo Chronici sui Hirsaugiensis, asseritque se ex eo aliisque historicis multa in Chronicum suum inseruisse, quam tamen Alemannorum historiam mihi uidere nunquam contigit. Scripsisse preterea fertur plura alia, inter que non nemo arbitratus esse quoque uitam S. Meginradi martyris, cuius supra auctorem feci anonymum; sed de hac ego nunc iudicium meum suspendo.  Berno, quod huc quoque spectare uisum est, S. Henrico imperatori carissimus fuit, et eius in expeditione Italica itinereque Romano indiuiduus comes; unde contigit ut res Augiensis monasterii optime administrarit, insignibusque priuilegiis a sede apostolica impetratis adauxerit. S. Marco item Augiensi patrono nouam basilicam exstruxit, eamque consecrari fecit anno Christi 1048 pridie solemnitatis S. Marci.

Hic grauis etiam lapsus Eckerardi San-Gallensis castigandus uenit, qui honori suorum plus equo fauens, ait Bernonem ante prelaturam in S. Gallo fuisse monachum. Sed cum sine ratione solus hoc scribat, neque adeo antiquus sit, non opinor fidem apud ullum mereri; presertim cum Hermannum  Contractum, qui Bernonem nouit, magistrumque in Augia habuit, et Annales Augienses Germanice elucubratos Arnoldumque Wionem repugnantes habeat, qui expresse testantur Bernonem Prumiensis cenobii monachum fuisse. Obiit tandem bonus Berno, annis et meritis eque maturus, non sine certa magne sanctitatis opinione anno Christi 1048, II Idus Iunii, et in S. Marci a se constructa basiliea tumulatus est.





NOTITIA LITTERARIA.


 Berno, Augie Diuitis abbas, exstitit primum monachus sancti Galli in Germania, ordinis diui Benedicti, ubi cum diu sub disciplina regulari laudabiliter militasset, atque animum scientia tum musices, tum ecclesiasticarum historiarum excoluisset, clarus meritis ad abbatiam Augie Diuitis prope Constantiam ad Rhenum, anno 1014 promotus. Quo ergo tempore Henricus II et Conradus II ac primo Henrici III quinquennio claruit Berno, qui Henrici II coronationi se interfuisse ipse inquit cap. 2 De quibusdam rebus ad misse officium spectantibus. Quid autem in cantu Ecclesie prestiterit, docebit Eckerhardus Iunior in uita B. Notkeri Balbuli, cap. 10. Gerardus Ioannes uossius lib. II, cap. 44, pag. mihi 367, falso hunc Bernonem facit Hincmari Remensis  archiepiscopi discipulum, cui rei indicio esse uidetur epistola ipsius Hincmari ad Aeneam Parisiensem episcopum, quam ex uaticana bibliotheca Baronius refert in Annalibus, ad annum 912. uerum aperte uossius fallitur et fallit, id enim intelligendum est de Bernone altero annis centum seniore, abbate primo Cluniacensis Ecclesie, qui anno 912 Burgundiam petens, in cenobio Balmensi, a se nuper fundato, Odonem Turonensem clericum, musicum et archidiaconum Turonensis Ecclesie anno 901 factum,  monastico cucullo ibidem indutum, monasterii schole preposuit; de quo etiam intelligi debent que Eckerardus habet supra citatus in uita Notkeri Balbuli, cap. 10. Et sane tempus Bernonis Augiensis abbatis cum etate Hincmari Remensis archiepiscopi eiusque discipulatu stare nequaquam potest. Exstat ab eo scriptus libellus De quibusdam rebus ad misse officium pertinentibus, editus primum inter scriptores De diuinis officiis, collatus ad mss. codd. studio et cura Melchioris Hittorpii, Colonie 1568 et Parisiis 1610, pag. 661 in folio. Item uenetiis seorsim 1572, in 8, cum aliis eiusdem argumenti. Hinc translatus in Bibliothecam Patrum editionis Parisiensis 1575, tomo Iu, col. 572; anni 1589, tomo uI, col. 709, anni 1610, ibidem tomo X, pag. 697; editionis Coloniensis  1618, seculo seu tomo XI, pag. 51; item Parisiensis anni 1624, tomo X, pag. 697; Lugdunensis 1677, tomo XuIII, pag. 56. Idem ornatiori Latinitate expoliuit uitam S. Udalrici Augustini episcopi, quam habes apud Surium die 4 Iulii. Hanc autem ante Bernonem conscripserunt alii duo, quorum primus anonymus seu Gerardus presbyter, sancti Udalrici discipulus; alter, Gebehardus Augustanus episcopus, qui eumdem quoque uidisse potuit. De his anterioribus ita Gerardus Ioannes  uossius lib. III De historicis Latinis, parte Iu; De Historicis pretermissis cap. 5, p. 764.

»At Ottonis I et II temporibus fuit is  qui primus sed rudi stylo conscribilauit uitam sancti Udalrici episcopi Augustani. Aetatem indicat, quod cum hoc S. Udatrico conuersatus fuerit, qui anno Christi 924 episcopus factus est, atque anno 973 Iu Nonas Iulii obiit, episcopatus sui anno 50, cum annos 83 uixisset. Ex hoc scriptore sua in uita S. Udalrici hauserunt Gebehardus episcopus Augustanus et Augie abbas, qui in eo elaborarunt ut que rustica dictione ab anonymo prius expressa essent, a se elegantius politiusque composita plures oblectarent; atque ita egerunt ut fons ipse multum negligeretur, imo aliquot seculis nesciretur, usquedum  tandem incognitum reperit, atque litterario orbi obtulit Marcus Welserus; nam is primus illam S. Udalrici uitam e tenebris eruit, ac publici iuris fecit.« Idem pag. 766: »Aequalis Dietmaro fuit Gebhardus Augustanus episcopus, qui anno 1006 sedere cepit, ac nouennio Ecclesie prefuit. Est autem Gebhardus ille, qui ecclesiam S. Afre a sancto Udalrico exstructam, ubi et sepeliri uoluerat, adductis eo S. Benedicti monachis, in monasterium et abbatiam conuertit. De hoc superius diximus quod uitam S. Udalrici, que ab eius equali rustice atque  ineleganter scripta erat, nitidius ornatiusque expresserit, uti et a Bernone Augiensi abbate paulo post factum iterum fuit. Scripsit quoque Berno uitam S. Meginardi episcopi et martyris, quam edidit Ioannes Mabillon Seculo Iu Sanctorum ordinis diui Benedicti tomo II, pag. 63 et seqq. Exstant quoque inter mss. codices philosophicos bibliothece Pauline Lipsiensis, repositorio philosophico 1, serie 2, in libris mathematicis et astronomicis in folio, codice 30: Bernonis abbatis Augiensis libellus tonarius. Eiusdem Antiphonarium et Musica. Codice 31: Bernonis Musica, Libellus tonarius, Monochardi mensura; quibus opusculis in musica et cantu excelluisse constat. Hec Ioachimus Fellerus in Catalogo mss. codicum bibliothece Pauline Lipsiensis, impresso  pag. 328 codd. 30 et 31 editionis 1686, Lipsie in 16. Agunt de Bernone abbate Augiensi, qui decessit anno gratie 1045, uII Idus Ianuarii, cum Augiense monasterium annis 39 rexisset, Gerardus Ioannes uossius lib. II De historicis Latinis, cap. 44, pag. mihi 367. Ego ipse in Supplemento Bellarmini De scriptoribus ecclesiasticis anno 1030, pag. 327. Guillelmus Cauus in Historia rei litterarie ad annum 1014, pag. 599. Antonius Posseuinus, tomo I Apparatos sacri, uerbo Berno abbas Augiensis.





NOTITIA LITTERARIA ALTERA.


 De uita et scriptis Bernonis abbatis Augiensis, quem Sigebertus Gemblacensis in humana et diuina scientia claruisse scribit, nemo accuratius elegantiusue egit Ioanne Egone in libro De uiris illustribus Augie Diuitis, parte II, cap. 27 . Eo itaque lectorem qui plura de Bernone, anno Christi 1049 defuncto, nosse cupit, remittimus. Hic duntaxat de eius opusculis nunc primum prelo commissis tractabimus. Eorum primum est inscriptum Ariboni archiepiscopo Moguntino, qui Ecclesie sue ab anno circiter 1020 usque ad 1031 prefuit, ut Nic. Serrarius tradit Rer. Moguntiac. lib. u, p. 729. Argumentum libri est: Qualiter Aduentus Domini eo anno celebrari debeat quo Natiuitas Domini secunda feria euenerit. Qua de re non una erat tum omnium  sententia: »Ut enim, inquit Berno ad Aribonem cap. 1, apertius, unde queramus, agnoscas, intimamus, quod tamen iam dudum te latere minime credimus: quotiescunque Natalis Domini in secunda feria, uelut in presenti anno, euenerit, magnus error per Ecclesias Dei se infundit, aliis dicentibus non debere plus quam quatuor dies Dominicos cum ipsa sacratissima Dominice Natiuitatis uigilia celebrari; aliis uero e regione contendentibus magis oportere quatuor plenas hebdomadas Aduentum Domini  habere, quintum diem Dominicum specialiter uigilie Domini dedicantes: nullum aliud, ut inuestigare potuimus, defensionis sue argumentum uel rationem habentes, nisi ut illa quatuor officia, que in nocturnalibus Antiphonariis inueniuntur, uel lectiones sanctorum Euangeliorum nec non et Apostoli plenius adimpleantur.« Berno priori sententie in hoc opusculo accedit, eamque auctoritate celebriumque Ecclesiarum consuetudine confirmat. Egregia sunt ea quibus capitis secundi disputationem concludit: »Hunc morem, inquit, tota pene, ut fertur, obseruat Gallia ac ipsa ciuitas Romana, quondam mundi domina, ut per ueracissimos relatores, ac precipue sancte recordationis Adalboldum episcopum, qui scriptis nostris pulsatus, Rome positus  hoc requisiuit, didicimus, quamuis postea, nescio qua de causa, aliter agerent, Placentina tamen, ut ipse ego eodem in tempore et audiendo et uidendo cognoui, aliisque Italie ciuitatibus antique institutionis regulam seruantibus. Sed et abbas Herigerus, uir non parue auctoritatis nostris temporibus, proprium super hac re libellum composuit, in quo, ut asserunt qui illum legerunt, probabilius argumentis eos conuincit contra Patrum instituta agere, qui plus quam quatuor Dominicos dies Aduentus Domini celebrare  contendunt.« Adalboldus hic a Bernone laudatus sine dubio celebris ille episcopus Ultraiectensis est, cuius opusculum De crassitudine sphere tom. III, parte II, edidimus . Porro Herigeri abbatis Laubiensis de presenti controuersia libellus, a nullo quod sciamus hucusque memoratus, penitus excidisse uidetur. Bernonis opusculum sequitur Rescriptum Aribonis archiepiscopi, in quo bene et artificiose inuentis, optime dispositis, facunde elocutis, et postremo firma memoria pronuntiatis, ex animo fauet Bernonis tractatibus, et si qua illa est pontificatus tantilli auctoritas, eius, sicut rogauit, manum eis imponit. Prodit opusculum ex ms. cod. inclyti monasterii S. Emmerammi Ratisbonensis in 4, sexcentorum annorum. Idem uidimus in ecclesie  cathedralis Frisingensis membraneo uolumine, cuius characteres etatem Bernonis assequi uidebantur.

Alterum Bernonis abbatis opusculum, quod nunc primi luce donamus, inscribitur in mox citato codice Sancti Emmerammensi: Ratio generalis de initio aduentus Domini secundum auctoritatem Hilarii episcopi, tametsi nemo ueterum recentiorumue scriptorum sub hoc titulo istius commentatiuncule Bernoniane meminerit. Tenue quidem hoc opusculum est, sed, ut speramus, uiris eruditis, duabus de causis gratissimum. Primo enim excerpit librum Officiorum S. Hilarii, gloriosi Ecclesie auctoris et doctoris eximii, id est episcopi illius celeberrimi Pictauiensis, cuius tamen libri nulla apud scriptorum  ecclesiasticorum nomenclatores memoria superest. Deinde paulo ante finem nouam nobis Aurelianensem synodum, in qua de legitimo Aduentum Domini inchoandi ritu actum sit, recludit, cuius nulla, quod equidem sciam, apud conciliorum et synodorum collectores mentio iniicitur. Adeo nichil facile antiquorum monumentorum spernendum est.

Dialogi De Quatuor Temporum ieiuniis, etc., a Bernone Ariboni archiepiscopo Moguntiaco dicati, argumentum his uerbis Sigebertus Gemblacensis in libro De scriptoribus eccles., cap. 156, complexus est: »Sed non preteribo quod scripsit  de ieiuniis Quatuor Temporum, de quibus celebrandis est inter multos dissonantia, dum alii secundum considerationem temporum, ad ieiunium quarte et  sexte ferie accipiunt dies Februarii, uel Maii, uel Septembris, et Sabbato in Kalendis proueniente terminant ieiunium; alii uero sine consideratione temporum non ieiunant nisi quarta et sexta feria ieiunii cum ipso Sabbato in Martio, uel Iunio, uel Octobri proueniant. Et talem ieiunandi ritum auctorizant multi, et maxime Teutones, his Bernonis scriptis.« Porro quid Aribo Bernoni ad hoc opusculum pro more rescripserit, nullibi hucusque reperimus. Gratum tamen id habuisse satis constat ex concilio Salegunstadiensi, anno 1022 in causa discipline ecclesiastice ab Aribone celebrato, cuius capitulum secundum his uerbis conceptum legitur tom. uI Concil., parte I, col. 828 edit. Harduiniane:  »De incerto autem ieiunio Quatuor Temporum hanc certitudinem statuimus ut si Kalende Martii in quarta feria siue antea euenerint, eadem hebdomada ieiunium celebretur. Si autem Kalende Martii in quintam feriam aut sextam aut Sabbatum distenduntur, in sequentem hebdomadam ieiunium differatur. Simili quoque modo si Kalende Iunii in quartam feriam aut antea euenerint, in subsequente hebdomada ieiunium celebretur. Et si in quintam feriam aut sextam aut Sabbatum contigerit, ieiunium in tertiam hebdomadam reseruetur. Et hoc sciendum est quod si quando ieiunium mensis Iunii in uigilia Pentecostes secundum predictam regulam euenerit, non ibi celebrandum erit, sed in ipsa hebdomada solemni Pentecostes,« etc. Que ipsissima  Bernonis nostri hac de re doctrina est toto fere opusculo, presertim cap. 4, quod uide. Hoc opusculum ex peruetusto codice membraneo celeberrimi monasterii Benedictoburani excepi, in calamum dictante eruditissimo et amicissimo Patre Carolo Meichelbeckio, cui multis titulis noster Thesaurus obstrictus est. Idem postea etiam inueni in codice imperialis monasterii ad S. Emmerammum, supra citato, ex quo prologum, qui in codice Benedictoburano desiderabatur, suppleui.

Iohannes Trithemius De scriptoribus ecclesiasticis cap. 311 tria Bernoni opera tribuit quibus musicen illustrarit, uidelicet de Musica seu Tonis lib. II, quorum primus incipiat: Omnis igitur regularis Mo. De instrumentis musice lib. I, cuius initium: Musicam  non esse contem. Et De mensura monochordi lib. I, cuius nullum exordium recitat. Ex his primos duos libellos et ultimum unum prorsus esse idemque opus uehementer suspicor. Certe Sigebertus Gemblacensis De scriptoribus eccles. cap. 156, ita de inuentis musicis Bernonis loquitur, ut ex eius uerbis quis egre plura eiusdem de his opuscula extundat: »Pretereo ea, inquit Sigebertus, que de humana scientia scripsit, in quibus eminet hoc quod in arte musica prepollens de regulis symphoniarum et tonorum scripsit, et quod in mensurando monochordo ultra regulam Betii, sed assensu minoris Betio Guidonis supposuit unum tonum tetrachordohypaton, et, contra usum maiorum, in ipso tetrachordohypato inseruit utiliter  synemmenon.« Nec nisi de uno de musica opere Bernonis agit Anonymus Mellicensis de Script. Eccles. cap. 81, ubi huiusmodi abbatis Augiensis elogium texit: »Bern musicus, uir pius ac doctus, in monasterio Prumensi sub monastica professione deguit, quem postmodum Henricus Pius imperator abbatem Augie constituit. Qui gratanter acceptus a fratribus dispersos recollegit, et a Lamperto Constantiensi episcopo consecratus, magna insignis pietate ac scientia prefuit annis quadraginta. Hic scripsit librum De institutione missarum, et De musica opus prestantissimum.« Ita Mellicensis Anonymus, plura de musica Bernonis opera ignorans. Sed siue libri De musica  seu tonis et de monochordo inter se distincti sint, ut uult Trithemius, siue non, opus Bernonis De tonis exstat in codice Mellicensi, signato nunc lit. N, num. 3, non nisi seculo Xu, et quidem perquam flagitiose exarato. Alterum eiusdem Tonarii exemplum seruatur in codice membraneo Tegernseensi quingentorum circiter annorum. Cuius monasterii ueteres prestantissimos libros dum excuteremus, incidimus etiam in aliud egregium De musica opus Theogeri seu Dietgeri e nostris episcopi Metensis, de quo Anonymus Mellicensis De Scriptoribus eccles. cap. 109: »Dietgerus abbas, a Latinis Theogorus, a Theotunicis quibusdam Theokarius dictus, domini Wilhelmi abbatis  primo discipulus, deinde in monasterio S. Georgii abbas  tertius, ac tandem Metensis episcopus, aliquantisper administrato episcopio sepultus est in Cluniaco. Et hic quoque tractatum unum De musica scribit, in quo de eius inuentione et numeris ac propositionibus iuxta arithmeticos breuiter quidem, sed satis subtiliter agit.« Nec rem lectori nostro ingratam nos facturos speramus, si integrum, qui breuis est, Theogeriani operis prologum hoc loco dederimus. En eum igitur ex codice Tegernscensi:


Incipit Musica Theogeri episcopi.

»Pythagoras philosophus apud Grecos primus musice artis repertor fuisse legitur: translator autem asseritur Betius genere et scientia clarissimus, et eiusdem artis secundum numerorum proportiones indagator profundissimus. Guido uero monachus  exstitit uocum inuestigator diligentissimus. Exstat autem Monochordum huius artis argumentum euidentissimum, cuius etiam institutor primus dicitur supradictus Grecorum philosophus.« Incipit Opus: Monochordum autem est musicum instrumentum, quod naturaliter et sufficienter antiquitus constabat octo chordis, etc.

 uerum hec de Theogeri Musica non nisi incidenter commemorata sint occasione Tonarii Bernonis Augiensis, cuius operis, cum ueteribus figuris et peregrinis litterarum ac notarum ductibus, quos typographi nostri egerrime imitentur, distinctum et pictum sit, non nisi prologum hic edere uisum fuit.

Ioannes Trithemius etiam Bernonis librum Epistolarum ad diuersos laudat, quem quidam amicorum nostrorum nuperrime in percelebri Germanie bibliotheca detexit.

Magni momenti sunt epistole Bernonis, presertim numero undecima, ubi errores Ioannis Cassiani circa liberum arbitrium ex Cassiodoro et Prospero late exponit, et »Cassianum, uirum licet in  aliis probatum, in hac parte iure culpatum« fuisse concludit. Ut adeo hinc facile colligas monachos auctoritate Cassiani non usque eo motos fuisse, ut ex eius Collationibus, quas perpetuo in manibus habebant, una cum sane doctrine lacte etiam Pelagianos aut Semipelagianos errores uulgo imbiberent, quod nuper uir, alias celeberrimus Io. Franciscus Buddeus, in Academia Ienensi doctor theologie, in Institutionibus Theologie Dogmatice lib. III, c. 2, non sine sanctorum in Ecclesia catholica uirorum ac integrorum ordinum iniuria contendit. Quale enim est illud: »Factum id cumprimis«  »cum seculo XIII Franciscus atque Dominicus nouos monachorum ordines, qui magnam deinceps in Ecclesia  Romana celebritatem consecuti sunt, instituerent. Dominico enim Cassianus maxime se probauit; hinc et, ut eius placita certatim in monasteriis resuscitarentur, effecit,« etc. Dolet amico in re litteraria ista excidisse ! uide Edmundum Martene, uirum pietate ac eruditione celebrem, in Commentario in Regulam S. Benedicti, pag. 10 et 24.





BERNONIS LIBELLUS DE QUIBUSDAM REBUS AD MISSAE OFFICIUM PERTINENTIBUS.
[Biblioth. uet. Patr. tom. XuIII, pag. 56.]



CAPUT PRIMUM. Qualiter priscis apostolorum temporibus missarum celebritas ageretur.


Igitur in exordio nascentis Ecclesie non eo quo nunc modo uel ordine sacra celebrabantur missarum solemnia, teste etiam beatissimo Gregorio papa, qui inter multa que constituit utilia, cum in celebratione missarum, tum etiam in uario ecclesiasticarum rerum usu ad conficiendum corpus et sanguinem  Christi, orationem Dominicam fecit decantari, sicut de eo scriptum est: Orationem Dominicam mox post canonem super hostiam censuit recitari. De hoc et de aliis cum quosdam murmurare sentiret, pissimus Pater inter alia non dedignatus est huiusmodi rationem reddere, dicens: Orationem Dominicam idcirco mox post precem dicimus, quia mos apostolorum fuit ut ad ipsam solummodo orationem oblationis hostiam consecrarent. Et ualde mihi inconueniens  uisum est ut precem, quam Scholasticus composuerat, super oblationem diceremus, et ipsam traditionem, quam Redemptor noster composuit, super eius corpus et sanguinem non diceremus. Sed crescente statu religionis simul accreuit decus ecclesiastici honoris. Attamen ipsum canonem non unus solus totum composuit, sed per tempora aliud alius interposuit uel adiecit, sicut de hoc sanctissimo papa legimus. In canone apposuit: Diesque nostros in tua pace dispone, atque ab eterna damnatione nos eripi, et in electorum tuorum iubeas grege numerari. De Alexandro quoque papa, qui a B. Petro septimus erat in ordine, ita legimus: Hic passionem Domini miscuit in precatione sacerdotum, quando misse celebrantur. Leo papa constituit ut intra actionem sacrificii diceretur:  Sanctum sacrificium, et cetera. Deinde Gregorius, tertius eiusdem nominis papa, faciens oratorium in basilica sancti Petri apostoli in honorem omnium sanctorum, quotidiana missarum solemnia ibidem celebrare constituit, pariterque in canone a sacerdote dicendum ordinauit: Quorum solemnitas hodie in conspectu tue maiestatis celebratur, Domine Deus noster, toto in orbe terrarum. Quod quia specialiter ad illam pertinet celebritatem non est canoni, qui generaliter dicitur, adnotatum. Hec de canone, qui et actio dicitur, dicta sunt: nunc de ceteris que Dominus dederit, uideamus. Celestinus papa constituit ut psalmi Dauid centum quinquaginta ante sacrificium psallerentur in ordine antiphonarum ex omnibus, quod antea non fiebat, nisi tantum Epistola  B. Pauli recitabatur, et sanctum Euangelium. Litanie, id est Kyrie eleison, Christe eleison, que sequuntur, a Grecorum usu sumpte creduntur. Orationes autem, quas Collectas dicimus, a diuersis auctoribus composite creduntur, a Gelasio presule Romano et beato Gregorio papa. Unde et in uita ipsius legimus: Sed et Gelasianum codicem de missarum solemniis multa subtrahens, pauca conuertens, nonnulla superadiiciens, in unius libelli uolumine coarctauit. Quod uolumen librum Sacramentorum pretitulauit. Et fortasse primis temporibus solius Pauli Epistole legebantur, postmodum intermiste alie lectiones sunt, non tantum de Nouo uerum etiam de ueteri, prout solemnitatum ordo poscebat, Testamento. Ubi notandum, ut sicut sanctum Gregorium, quicunque has  uel has cantilenas composuisset libri Sacramentorum et Antiphonarum, ita et beatum Hieronymum credimus ordinatorem Lectionarii, ut ipsius testatur prologus appositus in capite eiusdem Comitis . Postea cum gradualia et alleluia inter apostolicam et euangelicam lectionem ceperunt frequentari, Hispani quasi nouitate rei perculsi multum restiterunt dicentes: In quibusdam Hispaniarum ecclesiis laudes post Apostolum decantantur priusquam Euangelium predicetur, dum canones precipiant post Apostolum non laudes, sed Euangelium annuntiare. Presumptio enim est ut anteponant ea que sequi debent. Nam laudes ideo Euangelium sequuntur, propter gloriam Christi, que per idem  Euangelium predicatur. uerumtamen ex auctoritate sancte Romane Ecclesie, postea est constitutum ut responsoria et alleluia canantur ante sanctum Euangelium. Iidem etiam in Toletano statuerunt concilio  ut hymnus trium puerorum omni Dominico die, et in solemnitatibus martyrum in pulpito decantetur: quod tamen Romani minime faciunt nisi quater in anno, his Sabbatorum diebus qui pretitulantur, in duodecim lectionibus. Symbolum quoque fidei catholice post Euangelium recitatur, ut per sanctum Euangelium corde credatur ad iustitiam, per symbolum autem ore confessio fiat in salutem . Quod tamen non secundum Nicenum concilium, sed secundum Constantinopolitanum canimus translatum. Concilio quoque Toletano statutum  est , id omni die Dominico secundum morem orientalium ecclesiarum decantari.

Agnus Dei, in confractione corporis Domini, a clero et a populo Sergius papa dici constituit. Offertorium, quod inter offerendum cantatur, quamuis a prioris populi consuetudine in usum Christianorum uenisse dicatur, tamen quid specialiter addiderit aperte non legimus; quemadmodum de illo angelico hymno, Sanctus, Sanctus, Sanctus, uel de illa antiphona que post communionem dicitur, fateri possumus, cum ueraciter credi possit, priores sanctos silentio obtulisse uel communicasse, quod etiam hactenus in Sabbato S. Pasche solemus obseruare: quanquam non desint qui affirment Xistum papam, supradictum hymnum, Sanctus, Sanctus, Sanctus, ad missam  addidisse. uerum in his omnibus est attendendum, quia sicut sapientissimus papa Gregorius librum Sacramentorum diligentissime ad ueritatis lineam correxit, ita musice quoque modulationis harmoniam satis utiliter composuit ac ordinauit.



CAPUT II. De gloria in excelsis.

Nunc stylus ad mouendam qaestionem sese uertat, ad quam totus hactenus sermo habitus intendebat, uidelicet cur non liceat omni die Dominico uel natalitiis sanctorum presbyteros illum hymnum canere, quem nato in carne Domino angeli cecinere, dicentes: Gloria in excelsis Deo, etc. Quod si concessum est illum cantare in Pascha secundum pretitulationem Missalis, non multo minus licitum puto in Natiuitate  Domini, quando primum cepit audiri ab hominibus in terris qualiter ab angelis canebatur in celis. Proferant contradictores in medium ubinam sit a sanctis Patribus, uel ab ipso sanctissimo papa Gregorio interdictum, et si ad hec respondere non ualemus, merito manus damus. Quisquis enim uult ex sacre Scripture auctoritate aliquid confirmare, debet ex prophetarum oraculis apostolorum dictis, antiquorum Patrum conciliis, nec non et eorum scriptis uel gestis, et, quod omnibus his maius est, ex sancti Euangelii ueritate locum ostendere, unde uelit sententiam suam corroborare. Unde solemus dicere: Scriptum est in illo, et in illo loco; et legimus in decretis pontificum, uel in tali concilio, in  illo capitulo. Sed cum sanctum Gregorium nusquam legamus ipsum hymnum interdixisse, liceat nostros quoque testes idoneos introducere, quo eorum testimonio possit probari, utrumnam iure debeat decantari. Nam cum scriptum sit: In ore duorum aut trium testium stat omne uerbum , prius proferam duos, deinde multos. Denique Telesphorus papa, a beato Petro octauus, constituit ut ante sacrificium hymnus diceretur angelicus, hoc est: Gloria in excelsis Deo. Qualiter eius debeat credi testimonio, testatur martyrium quod sustinuit pro Domino. De Symmacho quoque papa ita legimus: Hic constituit ut omni die Dominica uel natalitiis martyrum Gloria in excelsis hymnus diceretur. Cuius sanctitatis uir iste fuerit, de bonis eius operibus  que fecit, ex libro Dialogorum legere uolentibus satis liquebit. Ubi beatus papa Gregorius narrat quod quidam Paschasius sancte Romane Ecclesie diaconus, cum tanti meriti apud Deum esset ut quidam demoniacus, tacta eius post mortem dalmatica, a demone sit liberatus: tamen quia tanti pontificis ordinationi restitit, cuidam religioso uiro in purgatoriis penis constitutus, non per somnium, sed uisibiliter apparuit, ac pro qua culpa hec pateretur innotuit. Ecce de hoc hymno angelico duo testes inuenti sunt idonei, qui a nemine, ut puto, possunt refelli. Quod si adhuc tertius queritur, non iam unius, sed sexaginta episcoporum in medium profero testimonium, qui in quarto Toletano concilio , in nomine Domini  congregati, tam super hoc quam super aliis huiusmodi hymnis promulgauerunt decretum cap. 12. De hymnis, inquiunt, etiam canendis et Saluatoris et apostolorum habemus exemplum. Nam et ipse Dominus hymnum dixisse perhibetur, Mattheo euangelista testante: Et hymno dicto, exierunt in montem Oliueti . Et Paulus apostolus ad Ephesios subscripsit, dicens: Implemini Spiritu sancto, loquentes uobismetipsis in psalmis et hymnis et canticis spiritualibus . Et quia cernebant nonnullos in Ecclesia eos hymnos spernere, qui humano ingenio uidebantur in laudem apostolorum et martyrum triumphos compositi esse, uehementer arguebant eos huiusmodi uerbis, dicentes: Respuant et illum ergo ab hominibus compositum, quem quotidie publico  priuatoque officio in fine omnium psalmorum dicimus: Gloria, honor Patri et Filio et Spiritui sancto in secula seculorum. Amen. Pro quo nos canimus: Gloria Patri et Filio et Spiritui sancto usque in finem. Et post hec inferunt. Nam et ille hymnus quem nato in carne Christo angeli cecinerunt: Gloria in excelsis Deo, et in terra pax hominibus bone uoluntatis, angelicus est. Reliqua que ibi sequuntur ecclesiastici doctores composuerunt. Ergo nec ipsi in ecclesiis canendi sunt, quia in sanctarum Scripturarum locis non inueniuntur. Componuntur misse siue preces, uel orationes siue commendationes, seu manus impositiones, ex quibus si nulla decantantur in Ecclesia, uacant officia omnia ecclesiastica. Et  paulo post: Sicut igitur orationes, ita et hymnos in laudem Dei compositos, nullus nostrorum ulterius improbet, sed pari modo Gallia [in Gallicia] Hispaniaque celebrent, sintque excommunicatione plectendi qui hymnos reiicere fuerint ausi. Unde sanctus Pater Benedictus iubet nos monachos ad omnes regulares cursus celebrare hymnos quos ille uocat Ambrosianos. Ad hec potest aliquis dicere, tunc temporis Gallos et Hispanos in missarum suarum celebritate nondum habuisse usum sancte Rom. Ecclesie. Quod et nos non negamus. Testatur hoc abbas Hilduuinus, uir in diuina lege apprime eruditus, in ea epistola quam ad Ludouicum imperatorem direxit pro passione sanctorum martyrum Dionysii et sociorum eius, ubi inter alia que sue narrationi  uidebantur congrua hec adiecit: Cui astipulari uidentur antiquissimi et nimia uetustate pene consumpti missales libri, continentes misse ordinem more Gallico, qui ab initio recepte fidei usus in hac occidentali plaga est habitus, usquequo tenorem, quo nunc utitur, Romanum suscepit. In nostri quoque monasterii archiuo habetur Missalis longe aliter ordinatus quam Romane Ecclesie se habeat usus. Et quod iis omnibus maius est cum una sit fides, cur super missarum celebratione, Galliarum Ecclesie a Romana discordent Augustino requirenti, Gregorius respondit: Nouit fraternitas tua Romane Ecclesie consuetudinem, in qua se meminit enutritam. Sed mihi placet ut siue in Romana, siue in qualibet Ecclesia aliquid inuenisti  quod plus omnipotenti Deo possit placere, sollicite eligas, et Anglorum Ecclesie, que adhuc noua est, ad fidem institutione precipua, que de multis Ecclesiis colligere potuisti, infundas. Non enim pro locis res, sed pro bonis rebus loca amanda sunt. Ex singulis ergo quibusque ecclesiis, que pia, que religiosa, que recta sunt eligas, et hec quasi uasculo collecta apud Anglorum mentes in consuetudinem uertas. His satis instruimur exemplis nil nos delinquere, si ea, que ex auctoritate pontificum, qui illum sanctum uirum tempore precesserunt, instituta suscepimus, et uel ex Gallicanarum ecclesiarum aut Hispanicarum usu mutuauimus, fideli deuotione seruamus, imitantes ipsius beatissimi pape predicandam humilitatem. Qui cum reprehenderetur a  quibusdam quod aliarum ecclesiarum morem sequeretur, inter alia fatetur, dicens: Si quid boni uel ipsa uidelicet Constantinopolitana, uel altera Ecclesia habet, ego et minores meos quos ab illicitis prohibebo in bono imitari paratus sum. Stultus est enim qui in eo se primum existimat ut bona que uiderit discere contemnat. Nam si ideo, ut sepe dictum, illum angelicum hymnum prohibemur in festiuis diebus canere eo quod Romanorum presbyteri non solent eum canere, possumus simili modo post Euangelium symbolum reticere, quod Romani usque ad hec tempora diue memorie Henrici imperatoris nullo modo cecinerunt. Sed an eodem interrogati cur ita agerent, me coram assistente,  audiui eos huiusmodi responsum reddere, uidelicet, quod Romana Ecclesia non fuisset aliquando ulla hereseos fece infecta, sed secundum sancti Petri doctrinam in soliditate catholice fidei permaneret inconcussa: et ideo magis his necessarium esse illud symbolum sepius cantando frequentare, qui aliquando ulla heresi potuerunt maculari. At dominus imperator non antea desiit quam omnium consensu id domino Benedicto apostolico persuasit, ut ad publicam missam illud decantarent. Sed utrum hanc consuetudinem seruent adhuc affirmare non possimus, quia certum non tenemus. Eo etiam modo possunt obiici multa que post sancti Gregorii tempora causa decoris uidentur adducta [al., adiecta], cum e contrario Psalmista dicat: Adiiciam  super omnem laudem tuam . Et mirum ualde uidetur cum certa sit ratione discretum, quid soli liceat episcopo, non autem presbytero: uidelicet, ut ad episcopum pertineant ordinationes clericorum, dedicationes ecclesiarum, sacri chrismatis confectio, ad dandum Spiritum paracletum, sacra impositio manuum, quid aliud esse possit in sacramentis diuinis quod non sit presbyteris commune cum episcopis, precipue cum id quod excellentissimum est in omnibus sacramentis, sanctum uidelicet corpus et sanguinem Christi, quotidie sicut episcopi, ita et consecrent presbyteri, nec sanctius sit illorum quam istorum. Unde sanctus Hieronymus dicit de iisdem presbyteris: Hi namque in benedictione cum episcopis  consortes sunt mysteriorum ac nulla in conficiendo corpore Christi ac sanguine inter uos et episcopos credenda distantia est, quia et eucaristiam pridem per presbyteros benedictam, si necessitas exegerit, accipere debent. Et post pauca: Nam si quis ad iniuriam reuocat, ut putet non debere se accipere eucaristiam quam presbyter benedicit, is profecto peruersus est: credens Deum duo corpora habuisse, unum maius, aliud minus; quod episcopus conficit maius, quod presbyteri minus; qui Christum ita diuidit, Deo iniuriam facit. Super hec omnia cum in capite libri missalis, quando presbyteri Romani Gloria in excelsis Deo canere et non canere soleant, legimus solummodo pretitulatum: nusquam autem uel a beato papa Gregorio, uel aliquo sanctorum  Patrum nobis interdictum puto, quin omni die Dominica uel in sanctorum natalitiis liceat nobis sepe dictum hymnum canere ad augmentum laudis diuine.



CAPUT III. De octaua Pentecostes.

His ita utcunque digestis, non absimile uidetur si quid de octauis Pentecostes loquamur. Nam dum adhuc apud Gallos essem constitutus, non modicam super hac re questionem cognoui exortam in illis regionibus, aliis affirmantibus quod sicut Dominice Natiuitatis ac Resurrectionis, ita oporteret celebrare et octauas Pentecostes, precipue cum sepius in nostris officialibus libris scriptum legamus,  post octauam Pentecostes, aliis e regione contendentibus, in hac solemnitate, quia Spiritus sanctus super apostolos in linguis igneis apparuit, non plus quam septem dies debere expendi iuxta dona eiusdem Spiritus sancti. Sed ad hanc litem inter utrasque partes dirimendam, ipso sancto Spiritu adiuuante, ostendamus cui parti merito fauere debeamus. Nam cum S. Augustinus doctor egregius de sermone Domini in monte habito disputaret, et singulas beatitudines septem donis Spiritus sancti compararet: nam prima beatitudo incepit: Beati pauperes spiritu, quoniam ipsorum est regnum celorum , cum ad octauam perueniret, ita intulit: Octaua tanquam ad caput redit, quia consummatum perfectumque ostendit et probat. Itaque in prima  et octaua nominatum est regnum celorum. Cum dicitur autem: Quis nos separabit a caritate? tribulatio? an angustia? an persecutio? an fames? an nuditas? an periculum? an gladius? : septem sunt ergo que perficiunt: nam octaua clarificat, et quod perfectum est demonstrat ut per hos gradus perficiantur et ceteri, tanquam a capite rursum exordiens. uidetur ergo mihi etiam septiformis operatio Spiritus sancti, de qua Isaias loquitur , his gradibus sententiisque congruere. Et post aliquanta: Hec octaua sententia, que ad caput redit perfectumque hominem declarat, significat fortasse et circumcisionem octaua die in ueteri Testamento, et Domini resurrectionem post Sabbatum, qui est utique octauus dies idemque primus dies, et celebrationem  octauarum feriarum quas in regeneratione noui hominis celebramus et numero ipso Pentecostes. Nam septenario numero septies multiplicato, quo fiunt 49, quasi octauus additur, ut 50 compleantur, et tanquam redeatur ad caput, quo die missus est Spiritus sanctus, quo in regnum celorum inducimur, et hereditatem accipimus, et consolamur, et pascimur, et misericordiam consequimur, et mundamur, et pacificamur, atque ita perfecti omnes extrinsecus illatas molestias pro ueritate et iustitia sustinemus. Ex his S. Augustini uerbis liquido potest intelligi quid de octauis Pentecostes possit sentiri. Sed interim uel breuiter de sacramento nostri baptismatis aliquid loquamur, quod in similitudinem mortis, sepulture, resurrectionis Christi regitur, Apostolo  teste qui ait: Quicunque baptizati sumus in Christo Iesu, in morte ipsius baptizati sumus. Consepulti enim sumus cum illo per baptismum in mortem, ut quomodo surrexit Christus a mortuis per gloriam Patris, ita et nos in nouitate uite ambulemus. Si enim complantati facti sumus similitudini mortis eius, simul et resurrectionis erimus , et cetera. Unde et beatus papa Leo: In baptismatis, inquit, regula et mors interuenit interfectione peccati: sepulturam triduanam imitatur dimersio, et ab aquis eleuatio, resurgentis instar est de sepulcro. Unde rectissime sancti Patres duo tantum legitima tempora ad baptizandum, si nulla necessitas interuenit, constituerunt: Sabbatum uidelicet Pasche et Sabbatum Pentecostes. Que  utraque per octo dies celebrantur. Merito consepeliuntur Christo baptizati in Sabbato, ut cum ipso ualeant resurgere die Dominico. Sicut enim Sabbatum requiem animarum, sic Dominicus dies, qui est primus et octauus, significat resurrectionem corporum. Si enim certi gratia mysterii per octo dies noster baptismus colitur, ita ut octaua die uestimenta mutentur baptizatorum, cur non magis celebratur per octo dies baptismus apostolorum? Quod enim apostoli per aduentum Spiritus sancti, qui in igne apparuit, baptizati sunt in die sancto Pentecostes, testatur in Euangelio Ioannes Baptista, qui confluentibus ad se turbis ait: Ego quidem uos baptizo in aqua in penitentiam. Qui autem post me uenturus est, fortior me est, cuius non sum dignus  calceamenta portare. Ipse uos baptizabit in Spiritu sancto et igne . Et ipse Dominus ad apostolos ait: Ioannes quidem baptizauit aqua, uos autem baptizabimini Spiritu sancto non post multos hos dies . De qua quidem octaue Pentecostes solemnitate dicit quidam doctor egregie: Octauus dies est, qui et primus, secundum formam octo beatitudinum. Prima beatitudo dicit: Beati pauperes spiritu, quoniam ipsorum est regnum celorum . Octaua ita: Beati qui persecutionem patiuntur propter iustitiam, quoniam ipsorum est regnum celorum . Ad regeneratos pertinent he sententie, ut qui pauperes sunt in hac uita propter regnum celorum, usque ad finem uite perseuerantes sint, ut accipiant regnum pro quo hic laborauerunt.  Baptismus uero neophytorum, quamuis in Sabbato agatur, ad illum baptismum pertinet quem apostoli acceperunt in die sancto Pentecostes, cuius octaua est dies Dominica sequens, quam solemus appellare octauas Pentecostes. Et iterum post aliqua: Celebratur per septem dies opus septiformis Spiritus, et octaua die consummatio et declaratio et glorificatio eiusdem operis. Quod si ita est, merito eamdem glorificationem in nostris officiis recolit octaua dies, que redit ad caput, que et prima dies. Itaque sicut celebrauimus maiestatem Spiritus sancti in Pentecoste, celebremus et in octauis eiusdem festiuitatis, quatenus sepissime recolendo eius dona, dignetur caritas eius se profusius infundere cordibus nostris. Ex his omnibus manifesta  ratio patet quod hi qui octauam Pentecostes celebrant rectius agunt quam qui hoc agere nolunt. Igitur iustissime et rectissime a sancta matre catholica Ecclesia toto orbe terrarum diffusa octaue Pentecostes solemnitas celebratur, ueneratur et colitur. Si quis uero huic sane diffinitioni contradicit, eiusdem matris Ecclesie unitatem scindit. Finito tandem eo, quo hactenus utebamur, sermone, libet aliam rationem inchoare.



CAPUT Iu. De Aduentu Domini.

Dominica prima de Aduentu Domini, Dominica secunda, Dominica tertia, Dominica quarta, que proxima est ante Natiuitatem Domini. Aliter uero  in Lectionario, quem librum Comitis appellauit, sic Dominica quinta ante Natiuitatem Domini, quam Amalarius preparationem Dominici Aduentus nominauit. Deinde Dominica quarta ante Natiuitatem Domini, Dominica tertia ante Natiuitatem Domini, Dominica secunda ante Natiuitatem Domini, Dominica prima ante Natiuitatem Domini, ut conuerso modo que apud Hieronymum dicitur prima uel proxima ante Natiuitatem Domini, apud Gregorium dicatur Dominica quarta de Aduentu Domini, non inconuenienter, ut reor, propter quinque huius seculi etates, in quibus hominum genus sub iugo diaboli captiuum tenebatur, quousque ex intacte uirginis utero nascendo in carne appareret, qui carnis peccata per sui corporis hostiam aboleret et initium  sexte sequentis etatis sanctificaret: uel quia interior noster homo per quinque sensus corporis corrumpitur, ita ut in nobis mors operetur, sicut propheta dicit: Introiuit mors per fenestras uestras ; quatenus in his quinque hebdomadibus hospitium mentis illi regi nostro preparetur, quem prophetica lectio in ipsa hebdomada quinta his uerbis pronuntiat uenturum: Ecce dies ueniunt, dicit Dominus, et suscitabo Dauid germen iustum, et regnabit rex, et sapiens erit, et faciet iudicium et iustitiam in terra . Quaternarium uero numerum, quem, ut supra notauit sanctus Gregorius, in quatuor Dominicis de Aduentu Domini diebus posuit, tali celebrant sacramento, ut homo, qui quatuor consistit elementis, per quatuor hebdomadas  eius exspectet Aduentum, quem per tres ordines librorum, legis scilicet, prophetarum, psalmorum olim promissum, et per quartum, id est, principium Euangelii, angelo sancte Marie semper uirgini conceptum ac natiuitatis eius ordinem narrante, ad salutem humani generis certissime sciunt huic mundo presentatum. Et ne tantilla paruitatis mee attestatio, quam ex aliorum magis quam ex propria protuli sententia, uideatur paruipendenda, maiorum dicta ponantur in medio, ut uel ex his liquido comprobetur quorum usus rectior habeatur. Ait nempe Amalarius diuinorum officiorum scrutator non contemnendus: In antiquis libris Missalium et Lectionariorum reperitur scriptum: hebdomada quinta ante Natiuitatem Domini. Totidem enim lectiones  habemus in Lectionario, et totidem Euangelia a tempore memorato per dies Dominicos usque ad Natiuitatem Domini. Antiphonarius habet tria officia diurna, et quartum in die Dominico qui uacat post lectiones duodecim; nocturna uero quatuor, ut superius dixi, per dies Dominicos. Auctor Lectionarii excitat fidem nostram ad recolendum Domini nostri Iesu Christi uenturi in mundum preconium per quinque etates mundi. Auctor Missalis qui nominatur Gregorialis, et Antiphonarii, nos tangit ut recolamus Natiuitatem Domini celebratam per tres ordines librorum, scilicet legis, prophetarum et psalmorum; necnon et per quartum, id est, principium Euangelii, in quo narratur Gabriel archangelus  missus ad Zacariam, uidelicet nuntius precursoris Natiuitatis Domini, uerum etiam et prophete Zacarie de aduentu Domini, et Gabriel missus ad Mariam uirginem , narrans ei conceptionem Saluatoris nostri, et cetera talia usque ad ipsam Natiuitatem. Nempe et ipsa quarta hebdomada, hoc est, que proxima est ante Natiuitatem Domini, siue in qua celebratur, singularis est; habet in matutinali officio per unamquamque feriam antiphonas proprias in psalmis. Et alio modo auctor Lectionarii docet nos quam fortis sit Dominus, qui uenturus est ad nos, et intraturus domum nostram ut in ea habitet quam nos solemus sordidare quinque sensibus nostris. Illices forme intrant per oculos, suspicio mala de fratre per aures, odor libidinosus  per nares; per os nos ingluuies polluit, per actum crudelitas. In sordibus non uult habitare rex uenturus, nisi ita purgetur hospitium ut nec saltem puluis talium phantasmatum remaneat, non dignabitur hospes uenturus intrare in illud. Ideo scribit auctor Lectionarii quinque lectiones quinque hebdomadarum ut nos hortetur circumcidere quinque sensus nostros ab omni uitio, et parare mansionem dignam regi et Domino atque uero prophete. De ipso rege dicit prima lectio: Ecce dies ueniunt, dicit Dominus, et suscitabo Dauid germen iustum, et regnabit rex, et sapiens erit . At uero de Domino: Et hoc est nomen, quod uocabunt eum, Dominus iustus noster . Et iterum in Euangelio de propheta: Quia hic est uere propheta, qui uenturus est in mundum  . Auctor Missalis siue Antiphonarii eamdem preparationem hortatur nos facere per quatuor hebdomadas. Sicut enim homo internus quinque sensibus ad animam bene aut male operatur, ita per quatuor elementa aut ruit ad mala opera, aut surgit ad bona. Quapropter, ut dixi, hortatur nos auctor memoratus ut si usque modo torpuimus negligentia, dehinc surgamus ad mundandam domum nostram, ut qui non excitatus est in quinta hebdomada, saltem in quarta surgat. Ipsum enim sonat lectio que legitur in quarta hebdomada: Scimus quia hora est iam nos de somno surgere , et reliqua. Non dubito propterea cantorem in memorata hebdomada cum tuba sua exaltare uocem: Ad te leuaui animam meam, ut excitet eos qui in quinta hebdomada sopore  negligentie oppressi sunt. Quomodo nostram domum preparare debeamus in sequentibus memorata lectio monstrat: Non in comessationibus et ebrietatibus, non in cubilibus et impudicitiis, non in contentione et emulatione, sed induimini Dominum Iesum Christum . Eamdem preparationem inculcat in aras [for., aures] cordis nostri Sacramentarium: Suscipiamus, inquiens, Domine, misericordiam tuam in medio templi tui , ut reparationis nostre uentura solemnia congruis honoribus precedamus. Hec autem causa est, qua Patrum sententia fulcitur [forte deest hic, qui tria in Antiphonario ordinarunt diurna officia, aut aliquid simile]. Omnis enim omnipotentis uerbi humanitati dispensatio,  sancte Trinitatis indiuidua est operatio. Et quanquam ad solum Filium respiciat humanitatis assumptio, tamen ad totam Trinitatem pertinet effectiua nostre redemptionis consummatio. Quapropter equum per omnia fore et conducibile censetur, quatenus tres tantum hebdomade obseruentur in aduentu Domini. Quod si aliquid supercreuerit, synecdochicos accipitur, ne tanti mysterii ordo et regula presumptuose  annulletur. Est autem et alia eiusdem negotii ratio, haudquaquam uilipendenda, qua gloriosus Ecclesie auctor et doctor eximius Hilarius in libro Officiorum utitur: Sicut, inquiens, pater ille familias in Euangelio trino aduentu infructuosam ficulneam uisitauit , sic sancta mater Ecclesia Saluatoris annuo recursu  per trium septimanarum secretum spatium sibi incitauit. uenit enim Filius hominis querere, et saluum facere quod perierat . uenit ante legem, quia per naturalem intellectum quid unicuique sequendum, quidue agendum sit innotuit. uenit sub lege, quia patriarcharum exemplis et prophetarum preconiis semini Abrahe legalia confirmauit decreta. uenit tertio post legem per gratiam ad uocationem gentium, ut a solis ortu usque ad occasum laudare discerent pueri nomen Domini, quos usque ad finem mundi ad sue maiestatis cultum exhortari non desinit.



CAPUT u. De missa, Deprecationem nostram, et concordia officiorum Dominicalium.

 De missa, Deprecationem nostram, quesumus, Domine, benignus exaudi, que in quibusdam Sacramentorum libris bis solet poni, primo uidelicet peracta Pentecostes hebdomada, post officia ieiunii mensis quarti, que pretitulatur in Missali, Dominica uacat. Item secundo, post duas Dominicas, tertia incipiente. Ubi querendum reor quo loco rectius dicatur: nam per singula quatuor tempora peracto ieiunio, sequens Dominica uacat ab officio, quamuis misse non desint inde composite. Et quia officia ieiunii primi mensis, in prima Quadragesime hebdomada, et ieiunii quarti mensis in hebdomada Pentecostes inueniuntur conscripta, licet semper eodem perueniant ordine, tamen, sicut peracta prima Quadragesime hebdomada, ea Dominica que ibi posita  est, dicitur, et lectiones Apostoli et sancti Euangelii leguntur, ita et hic agendum esset recte et precipue cum eadem missa, lectio Apocalypsis Ioannis et Euangelium, que eodem die leguntur, miro inter se concordent modo. Nam sacerdos et sua et Ecclesie uoce deprecatur sibi prestari supplicandi affectum et defensionis auxilium: et in lectione scriptum est: Et prociderunt uiginti quatuor seniores ante sedentem in throno, et adorabant uiuentem in secula seculorum. Amen . Et in Euangelio princeps Iudeorum Nicodemus uenit ad Iesum nocte , rogans et interrogans de anime sue salute. Et deinceps, finita hac eadem hebdomada usque ad aduentum Domini, par numerus inuenitur  tam officiorum quam et missarum. Nam uiginti tres hebdomade computantur, ita concordes, ut aliquando omnis cantus uidelicet antiphonarum, que dicuntur introitus, gradualium, offertoriorum, communionum, cum lectionibus apostolicis et euangelicis ita conueniant, ut uelut quoddam organum distantis inter se uocis concordem symphoniam reddant. Ut enim exempli gratia pauca ex plurimis proferamus, primam Dominicam post octauam Pentecostes intendamus, ubi introitus ita incipit: Domine, in tua misericordia speraui , et responsorium: Ego dixi, Domine , et uers. Beatus qui intelligit super egenum . Offerenda quoque: Intende uoci orationis mee . Nonne suis uocibus uidetur tibi, prophetam in uoce pauperis  Lazari uel in persona sancte Ecclesie, hoc quidem tempore pauperis et afflicte, ad Deum proclamare ut in hac conualle lacrymarum dignetur misereri membrorum suorum? Et quid ipso die lectio Ioannis, nisi tota caritatis melle redundat, dum dicit: Deus caritas est, et qui manet in caritate, in Deo manet, et Deus in eo ? Et paulo superius: Deus dilexit nos, et nos debemus inuicem diligere . Quid autem sanctum Euangelium sonat, nisi ut ad misericordie opera nos prouocet, quando pauperis Lazari patientiam in sinu Abrahe remuneratam et diuitis superbi auaritiam ostendit damnatam ? Pro huiusmodi re sacerdos illum deprecatur qui est in se sperantium fortitudo, ut adsit inuocationibus nostris propitius: et quia  sine illo nichil potest nostra mortalis infirmitas, sicut nec Lazari sine eius adiutorio potuit, prestet nobis auxilium gratie sue ut in exsequendis mandatis eius illum diligendo ex toto corde, et ex tota anima, et ex omnibus uiribus, et proximum nostrum sicut nosmetipsos, et uoluntate illi et actione placeamus, ut quandoque post huius uite terminum in sinu Abrahe recepti, unusquisque nostrum leto cordis iubilo cantare possit cum Lazaro: Narrabo omnia mirabilia tua, letabor et exsultabo in te; psallam nomini tuo, Altissime . Et in hunc modum per uiginti tres hebdomadas, si illa missa superius dicta, tertio loco pretermittitur aut omnia cum omnibus, aut aliqua cum aliquibus, maxime autem, si diligenter inspicitur, misse concordant cum euangelicis  lectionibus. Et ne multiplex sermo lectori fastidium gignat, pretermissis plurimis, pauca adhuc dicamus sub exemplis. Qualiter illa euangelica lectio, qua Dominus Petro predicit: Noli timere, ex hoc iam homines eris capiens: et ille subductis ad terram nauibus, cum sociis suis secutus est illum , congruat orationi misse, non est laboriosum inuestigare, que huiusmodi componitur prece: Deus, qui diligentibus te bona inuisibilia preparasti, infunde cordibus nostris tui amoris affectum, ut te in omnibus et super omnia diligentes promissiones tuas, que omne desiderium superant, consequamur. Ut hec omnia cum apostolis mereamur consequi, hortatur nos Petrus in lectione omnes unanimes in oratione  existere. Iterum illi euangelice lectioni, ubi Dominus quatuor millia hominum septem panibus et pisciculis paucis pauit, hec missa congruit: Deus cuius prouidentia in sui dispositione non fallitur, te supplices exoramus ut noxia cuncta submoueas, et omnia nobis profutura concedas. Prouidit enim Deus quid esurienti populo esset facturus. Merito populi diuine largitatis pabulo refecti, cum Daniele propheta decantant leti: Sicuti in holocausto arietum, rogantes ut sic fiat sacrificium in conspectu Domini, ut placeat sibi . Et quia hec uerba ad legalia pertinebant sacrificia, et ea nunc in mysterium corporis Christi et sanguinis sunt mutata testantur uerba secreta, que ita incipiunt: Deus, qui legalium differentiam hostiarum unius sacrificii perfectione  sanxisti. Illi Euangelio in quo Dominus super ciuitatem Hierusalem fleuit  hec oratio congruit: Deus, qui omnipotentiam tuam parcendo maxime et miserando manifestas, multiplica super nos misericordiam tuam . Illud Euangelium: Duo homines, et illa apostolica lectio, que ea die legitur, bene concordant dum Apostolus dicit: Ego sum minimus apostolorum, qui non sum dignus uocari apostolus, quoniam persecutus sum Ecclesiam Dei . Et publicanus a longe stans, nec oculos ad celum leuare, sed percutiebat pectus suum, dicens: Deus propitius esto mihi peccatori . Inter hos medius stans sacerdos orat et dicit: Omnipotens sempiterne Deus, qui abundantia pietatis tue et merita supplicum excedis et uota, effunde super  nos misericordiam tuam, ut dimittas que conscientia metuit, et adiicias quod oratio non presumit. Nunc uideamus de duodecima Dominica post octauas Pentecostes que concordia in illo officio esse possit. Nam in Euangelio secundum Marcum eo die legimus, qualiter adducunt Domino surdum et mutum, et deprecabantur illum ut imponat illi manus; et post pauca: Et statim aperte sunt aures eius, et solutum est uinculum lingue eius, et loquebatur recte . Quod intuens Propheta ex persona infirmantis introitu deprecatur Deum, dicens: Deus, in adiutorium meum intende; Domine, ad adiuuandum me festina . Congruit etiam titulus eiusdem psalmi qui ita inscribitur: In finem Dauid in rememorationem, eo quod saluum me fecit Dominus.  Cernens sacerdos hanc sanitatum gratiam non nisi ex diuino munere euenire, orat ad Dominum huiusmodi prece: Omnipotens et misericors Deus, de cuius munere uenit, ut tibi a fidelibus tuis digne et laudabiliter seruiatur, tribue, quesumus, nobis ut ad promissiones tuas sine offensione curramus. Unde et in lectione Apostolus profitetur fiduciam se habere per Christum ad Deum. Et in responsorio iam quasi soluto lingue uinculo Propheta laudes se Deo promittit referre, dicendo: Benedicam Dominum in omni tempore, semper laus eius in ore meo. In Domino laudabitur anima mea . In lectione introducitur nomen Moysis, et in offerenda, precatus est Moyses in conspectu Domini pro  peccatis populi sui, ut sicut in Euangelio corpore infirmum, ita hic sanet Dominus populum in anima languidum. Unde scriptum est: Et placatus factus est Dominus de malignitate, quam dixit facere populo suo . Et in uersu: Dixit Dominus ad Moysen: Inuenisti gratiam in conspectu meo, et scio te pre omnibus . Sic uterque populus Noui ac ueteris Testamenti curatus diuina commemorat beneficia, ita canens cum Propheta: De fructu operum tuorum, Domine, satiabitur terra, ut educas panem de terra, et uinum letificet cor hominis . Terra, que in primo homine maledicta spinas et tribulos germinauit, nunc celesti imbre perfusa ac bonorum operum fructu satiata, illum panem producit qui de celo descendit, cuius  gustu reficimur et uini poculo in mysterio sanguinis Christi potamur, ut oleum diuine misericordie faciem interioris hominis exhilaret et panis eiusdem cor hominis confirmet. Illi Euangelio ubi Dominum legisperitus de mandato interrogat, et ille respondens dixit: Diliges Dominum Deum tuum ex toto corde tuo, et ex tota anima tua, et ex omnibus uiribus tuis, et ex omni mente tua, et proximum tuum sicut te ipsum ; et Samaritanus curat illum uulneratum, et stabulario dat et promittit premium , congruit hec oratio ad Dominum: Omnipotens sempiterne Deus, da nobis fidei, spei et caritatis augmentum, et ut mereamur assequi quod promittis, fac nos amare quod precipis. Hec et alia que uel pretermissa, uel dicta sunt, uel que adhuc restant,  si diligenti cura obseruentur, concordi fine concluduntur, si tamen illud officium, Exsultate Deo, nullo canitur die Dominico. Nam cum cetere Dominice que post ieiunia uacant, lectiones et Euangelia habeant constituta, et hec Dominica, que hic uacat, ita non habeat, iure illud officium pretermittitur, ut in ceteris concordia reseruetur. Si quis uero obiicit cur officium quarte ferie non hic similiter cantetur, sicut in Aduentu Domini et in Quadragesima, respondemus quia cum quatuor hebdomade in Dominico Aduentu ante Natale Domini sint prenotate, et in Quadragesima per singulos dies singula sint officia constituta, ut in Aduentu Domini quarta, et in Quadragesima secunda Dominica uacent, merito ab ecclesiasticis uiris est constitutum qualiter  illi duo dies supplerentur per officia quartarum feriarum. At uero finita Pentecostes hebdomada, et sequenti Dominica que uacat, non iam officium quarte ferie repetitur, sed Spiritus Domini canitur; ita et finito septimi mensis ieiunio non repetendum puto quarte ferie officium, sed magis, si necesse fuerit aliquod officium obseruandum et non occurrit aliqua festiuitas sanctorum, rectius prioris hebdomade officium, sicut solet fieri in Galliarum ecclesiis, repetitur, quam concordia Euangeliorum et officiorum dissipetur. Nec satis mirari queo quid cause obsistat cur non liceat unum officium, si ita euenerit, cantari per duas, sicut et unam historiam cum suis responsoriis, uel per duas, uel per tres,  uel per quatuor hebdomadas. Nam finita hebdomada que uacat, in introitu misse cantor pacem a Domino rogat ut prophete eius fideles inueniantur. Et responsoria propheta Dauid: Letatus sum  in his que dicta sunt mihi: in domum Domini ibimus : et in uersu: Fiat pax in uirtute tua . In Euangelio facit Dominus mentionem prophete Moysis, dicens: Super cathedram Moysis sederunt Scribe et Pharisei . Sequens offerenda ita incipit: Sanctificauit Moyses altare Domino, et primus uersus: Locutus est Dominus ad Moysen; secundus uersus: Orauit Moyses Dominum. Et in communione hortatur nos Psalmista cum Moyse tollere hostias, et introire in atria Domini, adorare Dominum in aula sancta eius . Et quia Deo  nec in sacrificio, nec in oblatione hostiarum sine eius adiutorio placere possumus, nec in atria eius introire, nec in aula eius adorare eum, merito sacerdos ex sua et nostra uoce Deum deprecatur, dicens: Dirigat corda nostra, Domine, quesumus, tue miserationis operatio, quia tibi sine [te] placere non possumus. In sequenti Dominica in introitu consolatur nos ipse, dicens: Salus populi ego sum, et cetera. Unde et in Euangelio non solum sanat paralyticum quem ei offerebant iacentem in lecto, uerum etiam dimittit peccata, sicut eidem dicit: Confide, fili, remittuntur tibi peccata tua . Unde et merito nos Dominum in oratione misse rogamus, ut omnipotens et misericors Deus uniuersa nobis aduersantia propitiatus excludat, ut sicut paralyticus ex miseratione Dei libero gressu incedebat,  ita et nos mente et corpore expediti que Dei sunt liberis mentibus exsequamur. Et quia Apostolus quosdam de Scribis sciebat intra se dixisse: Hic blasphemat, in epistola sua premonebat, dicens: Propter quod loquimini ueritatem unusquisque cum proximo suo, et nolite locum dare diabolo . Deinde occurrit illa Dominica, ubi illud Euangelium legitur, in quo quidam ad nuptias filii regis inuitati neglexerunt uenire, sicut scriptum est: Et abierunt alius in uillam suam, alius ad negotiationem suam; reliqui uero tenuerunt seruos eius, et contumelia affectos occiderunt. Quod nos precauere uolens Apostolus, in Epistola sua admonet, dicens: Nolite inebriari uino, in quo est luxuria, sed implemini Spiritu sancto . Ubi etiam inter discumbentes, rex,  uidens hominem non uestitum ueste nuptiali, iussit eum ligatis manibus et pedibus mittere in tenebras exteriores, ubi erit fletus et stridor dentium . Quod intuens populus penitens: Super flumina, inquit, Babylonis sedimus et fleuimus dum recordaremur tui, Sion. Et cantor uolens Iustum Iudicem placare et beneuolum reddere, huiusmodi uerbis confitendo incipit canere: Omnia que fecisti nobis, Domine, in uero iudicio fecisti, quia peccauimus tibi , et cetera. In responsorio iam aspirans ad conuiuium Dei ita canit: Oculi omnium in te sperant, Domine, et tu das illis escam in tempore opportuno . Propter hec omnia rogat sacerdos pium iudicem, ut fidelibus suis largiatur indulgentiam placatus et pacem,  ut pariter ab omnibus mundentur offensis et secura sibi mente deseruiant. Et in communione iam quadam spe ex diuino munere Propheta animatus, ex persona fidelium canit letus: Memento uerbi tui seruo tuo, Domine, in quo mihi spem dedisti, hec me consolata est in humilitate mea . Concordia inter lectionem euangelicam et apostolicam, offerendam et missam in ea que subsequitur hebdomada, in propatulo est. Nam in Euangelio Dominus infirmum reguli filium sanat , et offerenda narrat de beato Iob qualiter Satan a Domino petiit ut tentaret eum et, data ei potestate in facultates et in carnem eius, perdidit omnem substantiam ipsius, et filios, carnem quoque eius graui ulcere uulnerauit . Ad resistendum huiusmodi insidiis, hortatur  nos Apostolus, exemplo beati Iob, confortari in Domino et in potentia uirtutis eius: Induite uos, inquit, armaturam Dei, ut possitis stare aduersus insidias diaboli , et cetera, usque ad finem lectionis. Et in Euangelio legimus: Quia postquam cognouit pater, quia illa hora sanatus est puer in qua dixit ei iehsu: Filius tuus uiuit, credidit ipse et domus eius tota . Domus eius intelligitur familia eius. Pro qua familia, id est, Ecclesia de gentilitate collecta, rogat sacerdos his uerbis: Familiam tuam, quesumus, Domine, continua pietate custodi, ut a cunctis aduersitatibus te protegente sit libera, et in bonis actibus tuo nomini sit deuota. In responsorio Propheta beneficia iusti Iudicis potestatemque commemorat, dicens: Domine, refugium factus es nobis  , etc., usque ad finem subsequentis uersus. Unde et cantor in introitu confitetur quod in uoluntate Domini uniuersa sint posita, et non sit qui possit resistere eius uoluntati. In communione quoque Propheta ex persona beati Iob uel sancte Ecclesie, multimodis persecutionibus subdite, orat ad Dominum, dicens: In salutari tuo anima mea, et in uerbo tuo supersperaui, quando facies de persequentibus me iudicium. Iniqui persecuti sunt me, adiuua me, Domine Deus meus . Nunc superest tantum ut dicamus de Dominica uigesima secunda post octauas Pentecostes quam conuenientiam illud officium totum cum Euangelio habeat, in quo introducitur persona regis, qui uoluit rationem ponere cum seruis tuis. Cui cum oblatus esset debitor decem  millium talentorum, nec haberet unde redderet, misertus eius, dimisit ei debitum. Sed quia ille noluit misereri conserui sui, iratus Dominus, debitum quod dimisit, repetit, tradiditque eum tortoribus, quoadusque redderet uniuersum debitum . Quo hec parabola tendat, Dominus manifeste denuntiat, dicens: Sic et Pater meus celestis faciet uobis, si non remiseritis unusquisque fratri suo de cordibus uestris . Quam sententiam Propheta pertimescens, in introitu clamat ad Dominum, dicens: Si iniquitates obseruaueris, Domine, Domine, quis sustinebit ? Et quoniam sciebat eum iustum iudicem esse, hac uoce studebat eum beneuolum reddere. Quia, inquit, apud te propitiatio est, Deus  Isrel . Unde sacerdos confidenter Dominum rogat, dicens: Deus refugium nostrum et uirtus , adesto piis Ecclesie tue precibus, auctor ipse pietatis, et presta ut quod fideliter petimus efficaciter consequamur. Tunc enim fideliter petimus, si conseruis nostris debita dimiserimus, ut et nos a nostris debitis per Dominum absolui ualeamus. Nam et apostolica lectio de obseruanda fraterne caritatis unitate satis nos admonet, dum Apostolus seipsum in exemplum ponens inter cetera sic dicit: Testis enim mihi est Deus quomodo cupiam uos omnes in uisceribus Iesu Christi. Et hoc oro, ut caritas uestra magis ac magis abundet in scientia et in omni sensu, ut probetis potiora, ut sitis sinceri, et sine offensa in diem Christi, repleti fructu iustitie per Iesum Christum in  gloriam et laudem Dei . Quam caritatem commendat responsorium, dicens: Ecce quam bonum, et quam iucundum, habitare fratres in unum . In offerenda, beata Esther, Ecclesie typum gerens, Dominum rogat recordari sui et ut det sermonem rectum in os eius. Si enim rectus sermo in ore nostro sonuerit, uidelicet peccata nostra confitendo, penitendo, proximis nostris debita remittendo, statim in communione illa ad nos diuina dirigitur promissio: Dico uobis, gaudium est angelis Dei super uno peccatore penitentiam agente . De uicesima autem tertia Dominica, quoniam tractaui in quadam epistola quam ad Aribonem archiepiscopum de Aduentu Domini composui, nunc aliquid dicere supersedeo.



CAPUT uI.


Inter hec non otiose querendum puto cur auctor officiorum tantummodo uiginti tria inter octauas Pentecostes et Aduentum Domini, ordinator uero Lectionarii uiginti quinque lectiones posuerit, exceptis his que in octaua Pentecostes et Dominica quinta ante Natiuitatem Domini, et in sancta Trinitate legi solent. Que si uiginti quinque adduntur, XXuIII numerus adimpletur. Qui officia ordinauit, embolismales annos in decennouenali cyclo attendit, in quibus Pascha tardius solet occurrere, et breuiora temporum spatia inter octauas Pentecostes et Aduentum Domini conficere; alter uero communes, in quibus eadem Paschalis festiuitas maturius consueuit prouenire. Dicamus sub exemplo, quando ultimus terminus  paschalis XIu Kalendis Maii, et ipse Paschalis dies septimo Kalendas eiusdem mensis occurrit, qui diligenter computare uoluerit, non plus quam uiginti tres hebdomadas ab Octaua Pentecostes usque ad Aduentum Domini inuenire poterit. Et ita accidit ut officium, Domine in tua, necessario debeat cantari in ipsa octaue Pentecostes hebdomada. Quando uero terminus primi Pasche duodecimo Kalendas Aprilis, ipsum uero sanctum Pascha statim in crastinum, hoc est II Kalendas Aprilis euenit, tunc ab octaua Pentecostes usque ad Aduentum Domini, completur numerus uiginti octo hebdomadarum, iuxta computationem Lectionarii, dignus profecto numerus, qui inter has solemnitates Spiritus sancti et Domini Aduentus  medius incedat, quia non solum iuxta huius mundi sapientes, eo quod partibus suis consistat perfectus esse dignoscitur, uerum etiam magis propter sacramentum septiformis gratie et euangelice doctrine. Nam septenario quater ducto in hanc perfectionis summam excrescit, ut sicut senarius infra denarium, ita et iste infra centenarium numerum perfectus inueniatur. Quod prudens calculator facile intelligere quibit, si partium eius diuisiones diligenter in unum colligit. Nulli uero dubium quin septem ad Spiritum sanctum, quatuor uero pertineant ad Euangelium; quia per septiformem gratiam Spiritus sancti predicatur Euangelium per quatuor plagas mundi. Si quis uero contentiose conatus fuerit reprehendere, quod in predictis officiis non eque omnia  omnibus ex toto conueniant, huiusmodi responsum a B. Augustino percipiat: Non sane omnia que gesta narrantur, aliquid etiam significare putanda sunt, sed propter illa que aliquid significant, adduntur. Solo enim uomere terra proscinditur; sed ut hoc fieri possit etiam cetera aratri membra sunt necessaria. Et soli nerui in citharis atque huiusmodi uasis musicis aptantur ad cantum, sed ut aptari possint insunt et cetera in compagibus organorum, que non percutiuntur a canentibus, sed ea que percussa resonant, his connectuntur. Ita in prophetica historia dicuntur etiam aliqua que nichil significant, sed quibusdam adhereant que significant et quodammodo religantur.



CAPUT uII. De ieiunio quatuor temporum.


Terminos recte fidei sancteque doctrine posuerunt ab initio Patres catholici, quos omnino nefas est transgredi. Sed et multe consuetudines ecclesiastice inueniuntur a sanctis Patribus infra canonice regule terminos constitute, sicut sunt Aduentus Domini, Septuagesima, Sexagesima, Quinquagesima, Quadragesima, litania maior, dies Rogationum ante Ascensionem Domini, uigilie quorumdam sanctorum, nec non et hec ipsa Quatuor temporum ieiunia, que pre manibus habentur, aliaque perplura que omnia iure perpetuo absque ulla transgressione nobis sunt obseruanda ac pro lege tenenda, dicente sancto Augustino ad Casulanum presbyterum de ieiunio Sabbati: In his enim rebus, de quibus nichil certi statuit  Scriptura diuina, mos populi Dei uel instituta Maiorum pro lege tenenda sunt. Accedit etiam hoc quod nichil sine ratione in ecclesiasticis consuetudinibus a sanctis Patribus constitutum reperitur, si causa diligenter inquiritur. Ut ex ueterum ac precipue sancti Augustini sermonibus intelligi potest, necessarium est nostre religioni annuatim Quatuor ieiunia celebrare. Nam Quatuor temporibus uoluitur annus: uere, estate, autumno, hieme. Hec Quatuor tempora solent nos per delectamenta sua reuocare ab amore Creatoris. Qua de re ieiunandum est in unoquoque tempore, ut castigentur nostra quatuor elementa, ne subripiantur a delectatione mundi. Ipsa quatuor elementa coniuncta sunt Quatuor  temporibus anni. uer est humidum et calidum, et in eo facimus unum ieiunium ut elementum humoris in nobis castigetur, ne consentiat false pulchritudini ueris. Ex humore enim et calore nascitur pulchritudo terre. Aestas sicca est et calida, in qua alterum ieiunium facimus ut castigetur elementum caloris in nobis, ne consentiat incendio carnali. Tertium fit ieiunium in autumno, qui est frigidus et siccus, ne aliquo languore animi arescamus ac defluamus, et inueniamur sine pinguedine olei in eterno tabernaculo: etenim illo tempore congregamus quo fruamur in futuro. Quartum ieiunium fit in hieme, que est frigida et humida, ne membra nostra fluxu atque luxu soluantur in comessationibus et potationibus, et per hoc negligatur  amor Dei. At quia Quatuor tempora annorum nos impediunt ad amorem [ab amore] Dei, quatuor ieiunia facimus, per singula queque tempora suum ieiunium, unumquodque pro suo tempore. Simili modo diurna curricula quatuor nos impediunt ab amore scilicet celestium, matutinum, meridianum, uespertinum, nocturnum. Per hec etiam quotidie ab amore eternorum retrahimur. In unoquoque tres dies sunt. Quia unumquodque tempus tres menses habet, pro unoquoque mense singuli dies ieiunio consecrantur. At uero quia quotidiana peccata aggrauant, non sufficit unum ieiunium per unumquodque tempus, ac per hoc quadragesimale tempus inducimus, quo quotidiana peccata affligantur. Eadem uero Quatuor temporum ieiunia his diebus solent  celebrari, scilicet quarta feria, sexta et Sabbato. Ideo quarta, quia Iudei in ea fecerunt consilium ut occiderent Christum; sexta, quoniam occiderunt eum; Sabbato, ex auctoritate sancte Romane Ecclesie, concluditur ieiunium, propter tristitiam apostolorum quam de morte nostri Redemptoris habuerunt, sicut Innocentius papa in suis Decretalibus narrat. Sabbato, inquit, ieiunandum esse ratio euidentissima demonstrat. Nam si diem Dominicum ob uenerabilem resurrectionem Domini nostri Iesu Christi non solum in Pascha celebramus, uerumetiam per singulos circulos hebdomadarum ipsius diei imaginem frequentamus, ac si sexta feria propter passionem Domini ieiunamus, Sabbatum pretermittere  non debemus, qui inter tristitiam atque letitiam temporis illius uidetur inclusus. In quo etiam Sabbato consecratio ordinum ecclesiasticorum celebratur, causam etiam eiusdem consecrationis sancto Augustino dicente ad Ianuarium: Sabbatum, inquit, commendatum est priori populo in otio corporaliter celebrandum, ut figura esset sanctificationis in requie Spiritus sancti. Nusquam enim legimus in Genesi sanctificationem per omnes priores dies, sed de solo Sabbato dictum est: Sanctificauit Deus diem septimum . Quia ergo caritas Dei diffusa est in cordibus nostris per Spiritum sanctum, qui datus est nobis , ideo sanctificatio in septimo die commemorata est, ubi requies commendatur. Nunc de lectionibus uideamus. In  quarta feria due lectiones leguntur, ut hi qui in Sabbato sunt consecrandi, admoneantur ut notitiam legis et prophetarum habeant, que maxime in quarta etate uigebant. Sexta feria una tantum legitur, quia lex et prophetia in uno Euangelio recapitulantur, quod nunc in sexta mundi etate predicatur ac legitur. De duodecim lectionibus, que pretitulantur in libro Sacramentorum, die Sabbati, sic in litteris Patrum reperitur scriptum: Sex lectiones ab antiquis Romanis Grece et Latine legebantur. Qui mos apud Constantinopolim hodie quoque seruatur propter duas causas: unam, quia aderant Greci, quibus incognita erat Latina lingua, aderantque Latini, quibus incognita erat Greca; alteram quoque, propter unanimitatem utriusque populi. Duodecim  lectiones dicuntur propter duodecim lectores, non propter duodecim sententiarum uarietates. Sex lectiones sunt tantummodo in sententiis. Neque enim si dixerimus Amen, uerum, propterea duas ueritates intelligere debemus, sed unam. Sed de his hactenus nunc ad propositum redeamus. Questio tua, si rite recordor, talis erat, ut scire optares utrumnam statim in primo Sabbato Martii sit ieiunandum, etiamsi idem mensis quinta, sexta aut septima feria incipiat, an ad aliud Sabbatum propter quartam feriam sit differendum. Ad quod tibi ex consuetudine sancte Ecclesie, que pro maxima auctoritate tenenda est, respondeo: quod absque ulla refragatione semper eiusdem mensis quarta feria debeat exspectari, quoniam idem ieiunium,  quod quarta feria incipitur, Sabbato finitur; nequaquam Februario, sed totum Martio deputatur, ea uidelicet ratione ut in eo mense primum ieiunium nostrum Domino consecretur, in quo principium anni ac ipsa creatio mundi cepit. Unde iste terminus firmiter est obseruandus, ut nec ante Iu Nonas Martii, nec post uI Idus eiusdem mensis aliquis statuat ieiunandum, sed in his septem diebus ubicunque primum euenerit ieiunare licite ualebit. Ex quo uelut intellectuali quodam filo rectissime regule linea, per quatuordecim hebdomadas usque in secundum Iunii mensis Sabbatum, itemque inde per alias quatuordecim, ad tertium Septembris Sabbatum: item siue per tredecim, siue per quatuordecim, ad illud proximum ante Natiuitatem  Domini Sabbatum, ut absque errore eorumdem Sabbatorum termini possint inueniri. Ad hoc demonstrandum constituantur ferie septem cum diebus totidem mensis Martii, id est, a quarta Nonarum usque in septimam Idus, per quos primi Sabbati termini solent uariari, et his inspectis res ipsa se nobis aperiat. Ut enim ab ultimo incipiamus, Martius aut quinta feria incipit, et Sabbatum in quo est ieiunandum sexto Idus occurrit; aut mensis sexta feria, Sabbatum uero septimo Idus; aut ille feria septima, istud uero octauo Idus; aut mensis prima, que est Dominica, et Sabbatum Nonis; aut si ille feria secunda, istud postridie Nonarum. Si uero tertio, istud tertio Nonas; at si Martius feria quarta,  Sabbatum quarto Nonas. Si ex his singulis terminis adhibita computatione ad terminos Septembris per quatuordecim hebdomadas aciem recte dirigis, liquido peruidebis, in quarto seu septimo mense quartas ferias iuxta sui quantitatem suis Sabbatis minus deesse, excepto Septembri, quando ipse incipit feria quinta, Iunius quarta, Martius tertia. Qua ex re sic eueniat, prudenti calculatori ad indagandum nequaquam erit difficile. Ex his omnibus ratio manifesta docet, firmius ac stabilius esse argumentum, quod ex hebdomadarum numero collectum nunquam nutat, quam quod ex feriarum consideratione compilatum aliquando uacillat. De mense uero decimo nichil aliud dicendum est, nisi ut proximum ante Natiuitatem Domini semper obseruetur Sabbatum,  excepto quando uigilia euenerit in sexta feria. Scio me pro certo ita dixisse, et quam uerum sit etiam in hac re, de qua presens tractatus habetur, qua potero breuitate ex dictis, maiorem curabo demonstrare. Igitur Amalarius diuinorum officiorum indagator solertissimus, cuius dicta catholicorum uirorum sententiis fulgent munita, cum de iisdem disputaret ieiuniis, sic inter alia dicit: Primi apostolici semper in Decembri mense, in quo Natiuitas Domini nostri Iesu Christi celebratur, consecrationes ministrabant, usque ad Simplicium, qui fuit a beato Petro quadragesimus nonus. Ipse primus consecrauit in Februario, ni fallor, nullam ob aliam causam, nisi intimando coniungendos propinquius Christi corpori, qui per sacrum mysterium prouehuntur.  Quod nullo modo satius fieri potest, quam si per eos patriarchas, ex quibus Christus natus est, generentur. Quod impossibile est secundum carnem, secundum spiritum dignum et habile, hoc est, ut per interpretationes nominum patriarcharum nascantur mente, qui genealogie Christi uidentur familiarius adscisci. Et quia incongruum est, sicut unicuique generationi singularis hebdomada deputatur, ita per unamquamque hebdomadam consecrationem celebrari, causa congruenti per singula tempora, que conuenire possunt uirtutibus et interpretationibus patriarcharum, qui in articulis genealogie positi sunt, consecratio celebratur spiritualis. Per tres tesseradecades annuales, fiunt hebdomade quadraginta due. Tot generationes secundum Mattheum Christi  sunt cum ipso, tot enim hebdomade inueniuntur, a primo Sabbato primi mensis usque ad quartum Sabbatum decimi mensis. Consecratio prima celebratur primo Sabbato primi mensis, que quasi in loco Abrahe generat Christum. Abraham interpretatur pater multarum gentium, cui dictum est: In semine tuo benedicentur omnes gentes . Si quis consecratus stat in semine multorum conuertentium per sua exempla ad Deum, est a primo patriarcha Abraham genitus, est ipsum semen Christus, in quo semine promissum est Abrahe benedici omnes gentes. Ipsa consecratio uerno tempore celebratur, quod tempus habile est procreationibus. Nam et Abraham tertia etate fuit huius mundi, que etas comparatur  adolescentie, que habilis est generationi filiorum. Secunda consecratio est in quarto mense, secundo Sabbato, quod est initium secundi catalogi quatuordecim hebdomadarum. Hec deputatur in loco filiorum Dauid. Dauid interpretatur manu fortis, ipse prostrauit Goliath, id est, humilitas superbiam. Qui consecrantur, propterea consecrantur ut fortes sint et per humilitatem deiiciant superbiam. Ipsa celebratur in Iunio mense, quando feruor magnus solis est super terram. Omnibus notum est Dauid bellicosum fuisse. Tempus Iunii aptum est bellis. Tertia consecratio celebratur in Septembrio tertio Sabbato, quod est initium tertii catalogi. Hec deputatur generationi Iechonie. Iechonias interpretatur preparatio Domini. Nullique dubium, si omnes  oportet preparari in Aduentum Domini, quin potissimum eos qui consecrantur. Neque hoc sine ratione est si computetur catalogus nouissime tesseradecadis, et semel computetur Iechonias, non amplius inueniuntur cum ipso Christo quam tredecim generationes; si ipse bis computetur, quatuordecim inueniuntur. Sanctus Augustinus causa mysterii perhibet factum esse quod Iechonias, qui interpretatur preparatio Domini, bis numeretur in fine prioris et in capite sequentis catalogi, lapidem angularem, id est, Christum significans: in quo preparauit Deus pater duos populos quasi parietes in unam iungere domum. Quanquam beatus Hieronymus uitio scriptorum et longitudine temporum inter Grecos et Latinos confusum esse narret, et patrem qui in Hebreo  Ioachim nominatus est, non in Chaldeam ductum, sed defunctum in terra sua, et filium Ioachim de captiuitate redeuntem Salathiel genuisse affirmet. Igitur supradictus doctor uoluit intelligi ut tredecim et quatuordecim hebdomade prefigurarent in mysterio, quod Iechonias semel aut bis poneretur in catalogo. Enimuero omnibus annis tredecim inueniuntur, exceptis his, hoc est, quando Martius feria tertia uel quarta, Natiuitas uero Domini nostri Iesu Christi Dominica aut secunda feria acciderint. De hoc ieiunio, quod in ipsa solebant uigilia antiquiores celebrare, supra nominatus dixit Amalarius: Que consecratio habet finem in ipsa Natiuitate Christi, sicut quorumdam Italorum, nescio an omnium, adhuc mos est agere ut ego ipse ibidem positus cognoui;  sed usus in nostris excreuit Ecclesiis ut in anteriori hebdomada anticipetur, quia illa duo officia ieiunii et Natalis Domini non conueniunt simul celebrari. Nam et sicut preueniendo istud anticipamus, ita secundum Sabbatum Iunii mensis cum uigilia Pentecostes si prouenerit, prolongando in proximum differimus, licet nostri antecessores utrumque in ipsa uigilia sancta simul celebrarent, sicut pretitulatione librorum euidens habemus testimonium. Quid adeo opus est, nunc inquiri, quod tam longo tempore cepit dedisci? attamen ne huiusmodi scientia frauderis, talis inscriptio super hac re habetur in libris nostris: Si euenerint duodecim lectiones in Sabbato sancto Pentecostes, tunc in quarta feria  cantetur et legatur antiphona: Exaudi, Domine: missa [oratio], preces nostras quesumus, Domine. Require in prima hebdomada Quadragesime. Lectio: Dixit Salomon. Item oratio: Deuotionem populi. Lectio Isaie prophete: Audi, Iacob. Alleluia: Domine Deus salutis. Euangel. secundum Lucam: Accedentes discipuli. Offert: uiri Galilei. Communio: Pater, cum essem. Feria sexta antiphona: Exaudi, Domine: missa [oratio]: Esto, Domine, propitius. Lectio: Exsultate, filie Sion. Alleluia: Domine, refugium factus es. Euangelium secundum Lucam: uenit ad Iesum uir nomine Iairus. Offert: uiri Galilei. Communio: Pater, cum essem. Sabbato omnes parati primitus cantent litaniam. Deinde Kyrie eleison; Gloria in excelsis Deo. Postea  oratio: Mentibus nostris. Alia: Illo nos igne. Tertia: Deus qui ad animarum. Quarta: Presta, quesumus, omnipotens Deus, ut salutaribus ieiuniis. Quinta: Presta, quesumus omnipotens Deus, sic nos. Subsequuntur lectiones cum gradualibus: Propitius, Protector, Ad Dominum, Dirigatur et Benedicite. Ad missam: Presta, quesumus, omnipotens Deus, ut claritatis. Lectio: Cum Apollo esset Corinthi. Alleluia: Confitemini. Tractus: Laudate Dominum. Euangelium secundum Ioannem: Si diligitis me. Offert.: Emitte spiritum. Comm.: Ultimo. Utique secundum consuetudinem antiquam. Gradualia, sicut non solum in nostris libris habetur insertum, sed etiam, ut in quodam ordine secundum sancti Gelasii pape auctoritatem reperi pretitulatum.  Qui mos usque hodie, ut compertum habemus, in sancta Romana seruatur Ecclesia. uidetur quoque id huic narrationi assensum prebere, quod in authenticis Antiphonariis duo tantum alleluia inueniuntur descripta; hoc est: Emittes Spiritum, et Spiritus Domini; cetera uero a modernis sunt composita. Quapropter intuendum est quia si in monasteriis alleluia cantus abundat, quid simplices uillarum presbyteri agunt, qui uix duorum tantum notitiam habent? Ut omnium uulgari prouerbio utar, aut cantant quod sciunt, aut tacere compelluntur quod nesciunt. Non tamen hec scribens, sanctissimorum auctoritatem sacerdotum preiudico, quos in sancto Spiritu congregatos, iamdudum audiui in synodalibus suis  decretis statuisse ut magis debeant alleluia decantari; sed simpliciter que sentire potui ad interrogata respondere curaui, consulere uolens etiam, si possum, mei similium imperitie, qui tot alleluia non norunt cantare. Sic in quodam libello de hoc ordine legi per singulas orationes, debemus mentis humilitatem per genuum flexionem ostendere, excepto infra Pentecosten. In sola oratione de camino ignis non flectimus genua, quando Nabuchodonosor compellebat populum adorare statuam quam fecerat, ut separata sit nostra oratio, que est ad unum Deum, ab errore gentium. Similem ob causam etiam in Parasceue genua non flectimus pro perfidis Iudeis, qui illudendo genua flectebant coram Deo.  ne uideamur illos imitari qui opus bonum studebant male operari: quemadmodum tunc ab osculo abstinemus, propter Iude traditoris exemplum, qui per simulate pacis osculum tradidit Dominum Iesum Christum. Si quis ieiunia Quatuor temporum legitimo ordine celebrare desiderat, supra scriptum argumentum ex sententiis sanctorum Patrum collectum obseruare non negligat. Primum Sabbatum Martii, cum precedente eiusdem mensis quarta feria, nota diligenter, et ab ipso quatuordecim hebdomadas usque in secundum Iunii mensis Sabbatum  computa, iterumque alias quatuordecim hebdomadas abhinc usque in tertium septembris Sabbatum, quod nullo modo te fallit, connumera, indeque proximum Sabbatum ante Natiuitatem Domini, siue quatuordecim, siue tredecim fuerint, semper obserua; et in his singulis quatuor Sabbatorum diebus, absque ullo errore occurret tibi legitime illud ieiunium, quod in Sacramentorum libris pretitulatur cum duodecim lectionibus celebrandum. Quod si uigilia Natalis Domini in Sabbato uenerit, in hebdomada priori idem ieiunium debet anticipari.





BERNONIS ABBATIS AUGIAE DIuITIS LIBER QUALITER ADuENTUS DOMINI CELEBRETUR QUANDO NATIuITAS DOMINI FERIA SECUNDA EuENERIT.



 Incipit epistola Bern. Augiensis monasterii abbatis, ad Aribonem Moguntinum archiepiscopum, de eo qualiter Aduentus Domini hoc anno celebrari debeat quando Natiuitas Domini secunda feria euenerit.

Summe dignitatis apice sublimato ARIBONI archiepiscopo, per quem in area Domini bona conseruis fideliter administratur tritici mensura, BERN, etsi uile Dei Matris mancipium, illud serui boni Euge optat in proemium.

Quoties in Ecclesiastici ordinis ritu minus concordamus, oportet ut ad consilium magistrorum recurramus, per quos, ut Scriptura testatur, Sapientia diuina profunda fluuiorum scrutata est et abscondita produxit in lucem, legislatore id etiam precipiente: Interroga patrem tuum, et annuntiabit tibi; maiores  tuos, et dicent tibi. Huius rei gratia te potissimum, piissime Pater, de his que in dubium de Dominici Aduentus celebratione uenerunt, consulendum censuimus, cui superna prouidentia tantam scientie plenitudinem donauit, ut te per aquam diuinarum Scripturarum non solum usque ad talos uel ad genua, seu etiam usque ad renes transduceret; uerum etiam ad ipsum torrentem quem non possis transire perduceret: Quoniam, inquit, intumuerant aque profunde torrentis, qui non potest transuadari. Qui etsi non pertransiri, ad illum tamen ipsa Dei sapientia adiuuante, que per torrentem designatur, potest perueniri. Igitur huius aquam torrentis, quem nullus mortalium transire potest, aliquatenus tange, ac aliquem intelligentie gustum sitibundis pectoribus  nostris prebe.



CAPUT PRIMUM. Proponitur argumentum presentis questionis, et afferuntur diuerse sententie, statuiturque non nisi quatuor hebdomadas Aduentui celebrando dandas esse.


Ut enim apertius unde queramus agnoscas, intimamus quod tamen iam dudum te latere minime credimus, quotiescunque Natalis Domini in secunda feria, uelut in presenti anno, euenerit, magnus error per Ecclesias Dei se infundit, aliis dicentibus non debere plus quam quatuor dies Dominicos cum ipsa sacratissima Dominice Natiuitatis uigilia celebrari; aliis uero e regione contendentibus, magis oportere quatuor plenas hebdomadas Aduentum Domini habere, quintum diem Dominicum specialiter uigilie Domini dedicantes, nullum aliud, ut inuestigare potuimus, defensionis sue argumentum uel rationem habentes, nisi ut illa quatuor officia,  que in nocturnalibus Antiphonariis inueniuntur, uel lectiones sanctorum Euangeliorum nec non et apostoli plenius adimpleantur.

Ad hec alii pleniorem ueritatis ratione subnixam antiquorum, beati uidelicet Gregorii pape ac presbyteri Hieronymi, proferunt sententiam, quorum alter in libro Sacramentorum, id est: Missali, ita pretitulauit: Dominica prima de Aduentu Domini; Dominica secunda; Dominica tertia; Dominica quarta, que proxima est ante Natale Domini. Alter uero in Lectionaria, quem librum Comitis appellauit, sic: Dominica quarta ante Natale Domini , deinde Dominica quarta ante Natale Domini; Dominica tertia ante Natale Domini; Dominica secunda  ante Natale Domini; Dominica prima ante Natale Domini, ut conuerso modo, que apud Hieronymum dicitur prima uel proxima ante Natale Domini, apud Gregorium dicatur Dominica quarta de Aduentu Domini,  non inconuenienter, ut reor, propter quinque huius seculi etates, in quibus humanum genus sub iugo diaboli captiuum tenebatur, quousque per intacte uirginis uterum nascendo carne appareret, qui carnis peccata per sui corporis hostiam aboleret et initium sexte sequentis etatis sanctificaret. uel quia interior noster homo per quinque sensus corporis corrumpitur, ita ut in nobis mors operetur, sicut propheta dicit: Introiuit mors per fenestras uestras; quatenus in his quinque hebdomadibus hospitium mentis illi regi nostro preparetur, quem prophetica lectio in ipsa hebdomada quinta his uerbis pronuntiat uenturum: Ecce dies ueniunt, dicit Dominus, et suscitabo Dauid germen iustum.

Item in Antiphonario diurno post tria officia statim  sequitur ieiunium, deinde Dominica uacat, ut ex hoc liquido comprobetur quantum etiam in hoc delinquant qui in presenti anno ieiunium, quod precedere debuit, post Dominicam que uacat ponunt, Aduentum Domini inchoantes uI Kal. Decemb.

Quod si hoc cauentes prius ieiunant, nichilominus contra Patrum instituta agunt, qui ieiunium decimi mensis semper in proximo Sabbato ante Natale Domini celebrandum statuerunt. Quaternarium uero numerum, quem, ut supra notauimus, S. Gregorius in quarta Dominica de Aduentu Domini diebus posuit tali celebrans sacramento: ut homo, qui quatuor consistit elementis, per quatuor hebdomadas eius exspectet Aduentum, quem per tres ordines librorum, legis scilicet, prophetarum, psalmorum olim  promisit, et per quartum, id est principium Euangelii, angelo sancte Marie semper uirgini conceptus ac natiuitatis eius ordinem narrante, ad salutem humani generis, certissime scimus huic mundo presentatum. Et ne tanta illa paruitatis mee attestatio, quam ex aliorum magis quam ex propria protuli sententia, uideatur paruipendenda, maiorum dicta ponantur in medio, ut uel ex his liquido comprobetur quorum usus rectior habeatur.



CAPUT II. Idem confirmatur ex Amalario, Fortunato et Beda.

Ait nempe Amalarius , diuinorum officiorum scrutator non contemnendus: »In antiquis libris Missalium et Lectionariorum reperitur scriptum, hebdomada quinta ante Natale Domini:  totidem enim lectiones habentur in Lectionario, et totidem Euangelia a tempore memorato per dies Dominicos usque ad Natiuitatem Domini. Antiphonarius habet tria officia diurna, et quartum in die Dominico, qui uacat, post lectiones duodecim; nocturna uero quatuor, ut superius dixi, per dies Dominicos. Auctor Lectionarii excitat fidem nostram ad recolendum Domini nostri Iesu Christi uenturi in mundum preconium per quinque etates mundi. Auctor missalis qui nominatur Gregorialis, et Antiphonarii, nos tangit, ut recolamus natiuitatem Domini celebratam per tres ordines librorum, scilicet legis, prophetarum et psalmorum, nec non et per quartum, id est principium Euangelii, in quo narratur  Gabriel archangelus missus ad Zacariam, uidelicet nuntius natiuitatis precursoris Domini. uerum etiam et prophetia Zacarie de Aduentu Domini, et Gabriel missus ad Mariam uirginem narrans ei conceptionem Saluatoris nostri, et cetera talia usque ad ipsam Natiuitatem. Nempe et ipsa quarta hebdomada, hoc est, que proxima est ante Natale Domini, siue in qua celebratur, singularis est. Habet in matutinali officio per unamquamque feriam antiphonas proprias in psalmis. Et alio modo auctor Lectionarii docet nos quam fortis sit Dominus, qui uenturus est ad nos, et intraturus domum nostram, ut in ea habitet, quam solemus sordidare quinque sensibus nostris. Illices forme intrant per oculos, suspicio mala de fratre per aures, odor libidinosus  per nares, per os ingluuies polluit, per tactum crudelitas. In sordibus non uult habitare rex uenturus. Nisi itaque purgetur hospitium, ut nec saltem puluis talium phantasmatum remaneat, non dignabitur hospes uenturus intrare in illum. Ideo scribit auctor quinque lectiones quinque hebdomadarum ut nos hortetur circumcidere quinque sensus nostros ab omni uitio, et parare mansionem dignam regi et Domino atque uero prophete.

»De ipso rege dicit prima lectio: Ecce dies ueniunt, dicit Dominus, et suscitabo Dauid germen iustum, et regnabit rex, et sapiens erit. Et iterum de Domino: Et hoc est nomen, quod uocabunt eum, Dominus iustus noster. Et iterum in Euangelio de propheta: Quia hic est uere propheta, qui uenturus est in mundum.

 »Auctor Missalis siue Antiphonarii eamdem preparationem hortatur nos facere per quatuor hebdomadas. Sicut enim homo internuntiis quinque sensibus ad animam bene aut male operatur; ita per quatuor elementa aut ruit ad mala corporalia, aut surgit ad bona. Quapropter hortatur nos, ut dixi, auctor memoratus, ut, si usque modo torpuimus negligentia, dehinc surgamus ad mundandam domum nostram, ut qui non excitatus est in quinta hebdomada, saltem surgat in quarta. Ipsum enim sonat lectio que legitur in quarta hebdomada: Scimus quia hora est iam nos de somno surgere, et reliqua.

»Non dubito, propterea cantorem in memorata hebdomada cum tuba suam exaltare uocem: Ad te leuaui animam meam, ut excitet eos qui in quinta  hebdomada sopore negligentie oppressi sunt.

»Quomodo autem nostram domum preparare debeamus, in sequentibus memorata lectio monstrat: Non in comessationibus et ebrietatibus, non in cubilibus et impudicitiis, non in contentione et emulatione, sed induimini Dominum Iesum Christum.

»Eamdem preparationem inculcat in aures cordis nostri Sacramentarium: Suscipiamus, inquiens, Domine, misericordiam tuam in medio templi tui, ut reparationis nostre uentura solemnia congruis honoribus precedamus.

»Si quis uoluerit nostra dicta infringere, quasi non sint quatuor hebdomade plene a memorata Dominica usque in Natiuitatem Domini, uidetur mihi  ignarus esse regule sacre Scripture, que a parte totum solet implere.«

His uerbis satis datur intelligi quod hanc sacre Scripture regulam, que non solum a parte totum, sed etiam aliquando ex toto partem significat, ii transcendant qui in Natiuitate Domini non quatuor, sed quinque Dominicos dies annumerant. Astipulatur huic narrationi illud famosissimi ac sapientissimi calculatoris, domni uidelicet Bede, argumentum, si tamen ipsius et non alterius esse conceditur, toto pene orbi, ut puto, notissimum. »Notum, inquit, sit omnibus hominibus ut quicunque Aduentum Domini diligenter uoluerit celebrare, uideat ut nec ante u Kal. Decemb. inchet, nec III Nonas ipsius mensis transeat, sed in his septem diebus, ubicunque  dies Dominica aduenerit, ibi sine dubio celebrare ualebit.«

Hunc morem tota, tota pene, ut fertur, obseruat Gallia ac ipsa ciuitas Romana, quondam mundi domina, ut per ueracissimos relatores ac precipue sancte recordationis Adalboldum episcopum, qui scriptis nostris pulsatus Rome positus hoc requisiuit, didicimus, quamuis postea nescio qua de causa aliter agerent: Placentina tamen, ut ipsi ego eodem in tempore et audiendo et uidendo cognoui, aliisque Italie ciuitatibus antique institutionis regulam seruantibus. Sed et abbas Herigerus, uir non parue auctoritatis nostris temporibus, proprium super hac re libellum composuit, in quo, ut asserunt qui illum legerunt, probabilibus argumentis eos conuincit  contra Patrum instituta agere, qui plus quam quatuor Dominicos dies Aduentus Domini celebrare contendunt.



CAPUT III. Obiectio contra dicta dissoluitur.

Quod uero ex aduerso obiiciunt, ideo quatuor Dominicos dies excepta uigilia Domini debere celebrari, ut illa quatuor nocturnalia officia uel sancti Euangelii, seu Apostoli lectio in illa Dominica, que uacat, possint impleri, facili responsione potest eneruari. Quis enim non uideat incongruum ualde esse propter tria uel quatuor responsoria, que retroactis hebdomade diebus, si tamen ita uisum fuerit, decantari, uel sancti Euangelii seu Apostoli lectio, que feria tertia ante ieiunium, sicut in Italie regionibus  nos ipsi agere audiuimus ac uidimus, uel potius in ipsa Dominica, quando uigilia celebratur cum hymnis matutinalibus, primo mane possint adimpleri, tam mysticas rationes quatuor hebdomadarum euacuari debere?

Non utique quarta Dominica Aduentus Domini uacaret, si proprium officium haberet. Introitus, Memento, in nullo authentico inuenitur Antiphonario; sed ipsum officium a quodam pro libitu est superadditum, ideoque nec summopere est curandum, si pro rationabiliori causa aliquando fuerit intermissum. uacat enim ista, quemadmodum et ceteri tres Dominice dies, qui simili modo ponuntur post duodecim lectiones; quibus tamen minime desunt lectiones  Epistolarum atque Euangeliorum ad implendum numerum quinquaginta duarum anni Dominicarum. Habentur enim inter Natale Domini et Septuagesimam officia quatuor per dies Dominicos, a Septuagesima usque in Pascha octo , a Pascha uero usque in octauas Pentecostes octo. Deinde sequuntur uiginti tres usque in Aduentum Domini. In Aduentu Domini tres tantum ponuntur, quarta, ut supra diximus, uacante. Quatuor et octo, itemque octo atque uiginti tres, et tres fiunt quadraginta sex. His adde quatuor Dominicas uacantes, et unam, que est preparatio Dominici Aduentus, nec non de sancta Trinitate, summam quinquaginta duarum Dominicarum uidebis adimpletam esse.

 At uero misse in libro Sacramentorum plures inueniuntur apposite, utpote post Theophaniam abundant tres, post octauam Pentecostes una, et una in septimo mense, quando ieiunium est celebrandum, non incongruo, ut puto, ordine, ut quinarius, qui quinquagesimum secundum numerum hic supergreditur, quinte nichilominus Dominice ante Natale Domini per uerba deprecationis adunetur. Sic enim orat sacerdos: Excita, Domine, quesumus tuorum fidelium uoluntates, etc. Quanquam et in quibusdam Missalium libris etiam altera, nescio a quo, inueniatur composita. Quod si in aliquibus plures inueniuntur libris, non tamen authenticis.

His ita sese habentibus, eos qui tanto annisu hoc anno unam hebdomadam Dominico Aduentui conantur  adiicere, libet percontari quidnam agendum censeant, cum primum Pascha in XI Kal. April., Septuagesima uero Xu Kal. Febr. euenerit, et ob hoc duo officia, que sunt: Omnis terra, Adorate, uelut minus necessaria remanebunt, nisi forte priori, id est: Omnis terra, tali modo locum dent, ut ante Epiphaniam: In excelso throno contra morem canant, cum in omnibus authenticis Antiphonariis id ipsum ita pretituletur: Dominica I post Epiphaniam Domini.

Non solum hoc, sed et responsoria: Domine, ne in ira, nullum diem Dominicum poterunt attingere, octaua Epiphanie proxima tertia feria ante Septuagesima occurrente. Quod si ita est, imo quia ita est, unum horum necesse est intelligant, aut ut hec omnia, id est: officia, responsoria: Domine, ne in ira,  lectiones quatuor, missas quinque, omnino quasi non necessaria pretermittant; aut ubi locorum possint, interserant, et concedant nobis, id una tantum missa et una lectione apostolica seu euangelica agere, quod sibi putant in plurimis licere. Alioquin terminum paschalem eotenus transferant, quatenus illa duo officia, ne dicam lectiones et missas, inter Epiphaniam et Septuagesimam locum inueniant, et nos illis concedimus Aduentum Domini anticipare, ut Dominica que uacat, cum integritate hebdomade possit uigiliam Natalis Domini hoc anno preire.

Quod si respondebunt hoc canonica auctoritate esse prohibitum, et nos ueraciter dicimus quia ritum quo Aduentum Domini celebramus, a sanctis  Patribus Gelasio, Gregorio, Hieronymo atque Hilario indubitanter accepimus, que uelut bases consistunt in sancte Ecclesie fundamentis, quorum sententiis nolle acquiescere transgressio est legis diuine.



CAPUT Iu. Implorat Berno Aribonis auctoritatem, ut ne plures quam quatuor Aduentus Dominicas celebrari permittat.

Hec esse etsi ita credimus, haud facile tamen aliis persuadebimus. Quapropter ex sancte sedis tue auctoritate sententia prodeat, que sanctorum Patrum instituta seruare decernat, ne sancte matris Ecclesie filii, in schisma diuersi, minus unanimes possint habitare in domo Domini. Nam ex dulcissimo sacri pectoris tui fonte purum huius scientie potum tandem haurire cupimus, ne per uarios  errorum riuulos diutius a uero nos aberremus, ut illa ualeas mercede donari quam Dominus per prophetam talibus uerbis dignatus est polliceri: Beati, qui seminatis super omnes aquas.

Dilectus Ecclesie Sponsus, qui quotidie descendit in hortum suum ad areolam aromatum, te pascentem in hortis uirtutum, inter lilia castitatis conuallium post huius uite terminum colligat in horreum  suum! Salutat te humilis Augiensium fratrum cateruula, semper tui memor inter sacra orationum libamina.


Rescriptum Aribonis archiepiscopi.

Sanctitatem uestram euo sempiterno intemeratam conseruare optantes, circumspecte uestre in his, que ad Dominum sunt, sollicitudini gratulamur. Tandem etiam uestris bene et artificiose inuentis, optime dispositis, facunde elocutis, et postremo firma memoria pronuntiatis, ex animo fauemus tractatibus, et, si qua illa est pontificatus tantilli auctoritas, eius, sicut rogastis, manum imponimus eis. Fecundet Dominus et amplificet tantam in uobis gratiam, ut, si quod adhuc etiam, in quo Ecclesia offendat, obstaculum restare senseritis, eadem  cautela propellere uelitis et industria.

De cetero, orationibus uestris et sancti examinis sub uestro regimine mellificantis recreari optamus; et qui nunc sub crucis habitu assi piscis parte cibamini, ut quandoque fauo mellis digni habeamini, me quoque a longe haud strenue certantem et interdum statione relicta loco cedentem, precibus uestris reuocare uelitis, sollicite rogamus.





BERNONIS ABBATIS AUGIENSIS RATIO GENERALIS DE INITIO ADuENTUS DOMINI SECUNDUM AUCTORITATEM HILARII EPISCOPI.


 Sciendum sane est et omnibus orthodoxis fidelibus memoriter retinendum, quia sicut precipua currentis anni tempora propriis sunt terminis prefixo tenore contenta, hoc est: Septuagesimale, quod septuaginta trium dierum spatio conficitur, et quadragesimale, quod quadragenis binisque constat diebus, nec non et paschalis solemnitatis terminus, quia a XII Kal. Aprilis usque XIu Kal. Maii per X et XI annos uariatur; Rogationum quoque, quarum terminus omni tempore a pridie Non. Maii queritur, et est luna XX mensis Maii; Pentecostes terminus a XIII Kal. Iunii semper inquiritur, qui est luna Iu mensis Iunii; ita ergo terminus inchoationis Aduentus Domini immobili limite constat secundum fidem Niceni concilii a u Kal. Dec. usque in III Non. eiusdem  mensis. Nam septem dies in medio uariantes ostendunt procul dubio singulis annis Dominicam, in qua, absque refragatione aliqua, sancta per orbem Ecclesia Aduentum Domini preconando aggreditur.

Et ita contingit, ut si quarumdam more Ecclesiarum a uI Kal. Decemb. idem terminus figatur, proxima hebdomada Natiuitatis Domini superflua tota inueniatur at nequaquam uacillans. Sanctum quippe a Patribus mystica auctoritate est, quatenus ille preoptabilis Domini Aduentus non nisi trium hebdomadarum prestolatione suppleatur. At si quarta propter uarietatem quatuor dierum, qui in prefato  termino uersantur, succrescat, per speciem synecdoche, id est, tota ex parte computetur, eo quod tota non uacando expendatur, sed in Sabbato eius tandem uigilia Domini celebretur.

Que, inquiunt, ratio est ut quatuor hebdomade in preconio Aduentus Domini funditus expleantur, et quinta intrante uigilia Domini habeatur? Si in III Non. Decemb. inchoatur, ubi ultima Dominica eiusdem termini inuenitur, non expenduntur in Aduentu Domini nisi tres hebdomade plene etiam celebratis legalis ieiunii solemniis, quarta demum accrastinante uigilia Domini in Dominica occurrit.

Hec autem causa est, quia prefata Patrum sententia fulcitur. Omnis enim Omnipotentis uerbi humanati dispensatio, sancte Trinitatis indiuidua est operatio.  Et quanquam ad solum Filium respiciat humanitatis assumptio, tamen ad totam Trinitatem pertinet effectiua nostre redemptionis consummatio. Quapropter equum per omnia fore et condecibile censetur, quatenus tres tantum hebdomade obseruentur in Aduentu Domini. Quod si aliquid supercreuit, synecdochicos accipitur, ne tanti mysterii regula presumptiue, quod absit, annulletur.

Est autem et alia eiusdem negotii ratio haudquaquam uilipendenda, qua gloriosus Ecclesie auctor et doctor eximius Hilarius in libro utitur Officiorum: »Sicut, inquiens, pater familias in Euangelio  trino aduentu infructuosam ficulneam uisitauit: sic sancta mater Ecclesia Saluatoris aduentum annuo recursu per trium septimanarum secretum spatia [alter cod., spatium] sibi incitauit. uenit enim Filius hominis querere et saluum facere, quod perierat. uenit ante legem, quia per naturalem intellectum quid unicuique agendum, quidue sequendum sit, innotuit. uenit sub lege, quia patriarcharum exemplis et prophetarum preconiis Abrahe legalia confirmauit decreta. uenit tertio post legem per gratiam ad uocationem gentium, ut a solis ortu usque ad occasum laudare discerent [codd., discernerent] pueri nomen Domini, quousque ad finem mundi ad sue maiestatis cultum exhortari non desinit.« Hec sunt, que apud Gallos positus ex libro Officiorum  sancti Hilarii non inutiliter mihi corrasi.


Confirmatio eiusdem sententie.

Sed ne ea que hactenus Patrum uestigia sequendo retulimus, amphibola [ita cod.] fortasse uideantur, opere pretium duximus ut, qualiter eadem auctoritas in nostra quoque presentia apud urbem Aurelianensem multorum conuentu episcoporum atque spiritalium Patrum diffinitione subnixa sit, referamus.

Contigit namque quodam anno, mediante decennouenalis cycli curriculo, ut Aurelianenses canonici causa agente negligentie in uI Kal. Decemb. Aduentum  Domini inchoarent. Transacta quippe illa hebdomada exstitit octaua dies, que est III Non. Decemb. Et nos Floriacenses fratres, monachi uidelicet beatissimi Patris Benedicti, initium fecimus Aduentus Domini. Cumque in crastinum, quod est II Non. Dec. festum haberetur illationis eiusdem Patris, et prefati canonici tante festiuitati ex more concurrerent, et nos ex consuetudine monastica matutinalem celebramus missam de Aduentu Domini, quem pridie [In alt. cod deest: pridie] inchoauimus, ceperunt ipsi Aurelianenses ualde inter se mussitare et nos incaute arguere.

Sed quia tanta tanti Patris solemnitas nos a responsione suspendebat, in crastinum res admodum uentilata est. Et quia sine presentia eiusdem urbis  episcopi finiri non potuit, placuit sine mora omnibus Francigenis episcopis apud iam dictam urbem concilium super Aduentu Domini agere. Ibi nos quippe Floriacenses Patrum auctoritate armati et ingladiabiliter perarmati adfuimus, et ita contradicentes in omnibus conuicimus, ut in eternum eis silentium super hoc negotio imponeremus. Ex illo die et deinceps non est apud Gallos uel Germanos presumptor inuentus, qui huic tam sane diffinitioni uellet contraire. Quapropter si est unus Dominus, una fides, unum baptisma, sit et una Ecclesie unanimitas.





BERNONIS ABBATIS AUGIAE DIuITIS DIALOGUS QUALITER QUATUOR TEMPORUM IEIUNIA PER SUA SABBATA SINT OBSERuANDA.




Incipit prologus Bern. abbatis ad Aribonem archiepiscopum Moguntinum in Dialogum de obseruatione ieiunii Quatuor temporum.

 Amantissimo domino ARIBONI, odorifero pontificum Flori, BERN. Dei Matris seruorum extremus, in discrete fidei pignus, simulque debiti pensum famulatus.

Doctrina et ueritas, que in rationabilis peccatoris tui, decoris sui speciem premonstrant, ad id meum inducebant animum, quo te pre ceteris dignum ducerem, cuius examinationibus illius narrationis seriem, quam nuper sub interrogatione  et responsione de ieiuniis Quatuor Temporum edidi, commendarem. Nihil enim ex propriis sum commentatus, sed quod inde antiquos Patres probabiliter elocutos fuisse inuenire potui, diligenti dispositione scribendo memorie commendaui.

Tu uero nunc opusculum, decus, equi libraminis lance, queso, perpende, utrumnam sit dignum pronuntiatione; quia satis erit ratum, si tanti Pontificis auctoritate fuerit roboratum.



INCIPIT DIALOGUS INTER BERN. ABBATEM AUGIENSIS CeNOBII ET MONACHUM GERUNGUM HABITUS, QUALITER QUATUOR TEMPORUM IEIUNIA PER SUA SABBATA SINT OBSERuANDA.



CAPUT PRIMUM. De diuersitate ieiunia Quatuor Temporum celebrantium.



G. Licet in his sacris ieiuniorum diebus, exspoliata  mundane actionis tunica, in lectulo dulcissime quietis otio frui modis omnibus te uelle non ambigam, ita ut delecteris dicere: Ego dormio, et cor meum uigilat; quibuscunque precibus tamen  excitandum putaui, quatenus pessulum ostii dilecto tuo sponso, uidelicet Christo, in nobis aperias, dataque manu in cubiculum sacre doctrine introducas, ubi et panem intelligentie paruulis petentibus frangas. Quia tunc salubriter a contemplationis somno ad tempus excitaris, si proximorum necessitati patiendo condescendas.


B. Satis egregie, fili, hoc diffinisti. Sed ego inde magis dolorem capio, quod in me nichil huiusmodi sentio, ut puta, quem nulla uirtutum penna ad alta sustollit, sed graui sarcina secularis cure ad ima demergit, dissolute mentis pigredo ad noxia per quietis soporem pertrahit, ita ut in illorum numero inueniri pertimescam, de quibus dicitur per Psalmistam: Dormierunt somnum suum, et nichil inuenerunt.  uerum quia Salomon dicit: Stellio manibus nititur, et moratur in edibus regum; etsi tardus ingenio, infisus tamen in eo, qui omni petenti se fideliter tribuit, ac nulli improperat, nisu quo ualeo per ipsum ad ipsum me leuare conabor, qui etiam gallo dedit intelligentiam. Tu tandem propone quod tantopere uelis inuestigare.


G. Hoc scilicet, ut, cum una fides sancte catholice Matris Ecclesie unitatem commendet, quare ipsa in filiis suis quibusdam consuetudinum diuersitate aliquando discordet. Ut enim unum quoddam ad medium ducam, de ieiuniis Quatuor Temporum studui nunc interrogandum, in quorum obseruatione nonnulli uidentur discordare. Nam cum in libris Sacramentorum ita ordinatum pretituletur, ut in  primo Sabbato primi mensis duodecim lectiones cum ieiunio sint celebrande; in quarto mense secundo; in septimo tertio; in decimo proximo Sabbato ante Natalem Domini; alii sic intelligendum putant, ut si Martius u, uI, uel ipsa uII feria incipiat, mox eum precedente Februarii mensis quarta feria, seu etiam aliquando uI ieiunium in Sabbato celebrent, eademque consequentia secundum Sabbatum in Iunio, tertium obseruent in septimo, absque aliqua consideratione quarte seu sexte ferie. Alii uero e diuerso nolunt in Martio primum Sabbatum ieiuniis deputare, nisi eiusdem quarta feria antecedat, eodem utentes ordine per suas quatuor ferias in Iunio et Septembri. Quocirca ratio exigit, ut aperias  si quod argumentum uel regulam hac de re statuerit anterior etas, cuius auctoritate instructi discernamus qui horum magis sint sequendi.



CAPUT II. In rebus incertis ac dubiis maiorum tenenda sunt instituta.


B. Recte priorum, qui etate et sapientia nos precesserunt, statuta delectant, que mentis intellectum intra legitimi cursus metam cohibeant; quam qui transgreditur, obnoxius culpe tenetur. Unde Scriptura pulchre admonet dicens: Ne transgrediaris terminos antiquos, quos posuerunt patres tui.


G. Hic paululum siste gradum, mihique prepositi testimonii pande sensum.


B. Libenti animo id ago, quandoquidem te tam  intentum adesse conspicio. Terminos recte fidei saneque doctrine posuerunt ab initio Patres catholici, quos omnino nefas est transgredi. Sed et multe consuetudines ecclesiastice inueniuntur a sanctis Patribus infra canonice regule terminos constitute, sicut sunt Aduentus Domini, Septuagesima, Sexagesima, Quinquagesima, Litania maior, dies Rogationum ante Ascensionem Domini, uigilie quorumdam sanctorum, nec non et hec ipsa Quatuor Temporum ieiunia, que pre manibus habentur, aliaque perplura que omnia iure perpetuo absque ulla transgressione nobis sunt obseruanda ac pro lege tenenda, dicente S. Augustino ad Casulanum presbyterum de ieiunio Sabbati: »In his enim rebus, de quibus nichil certi  statuit Scriptura diuina, mos populi Dei uel instituta maiorum pro lege sunt tenenda.« Accedit in hoc, quod nichil sine ratione in ecclesiasticis consuetudinibus a sanctis Patribus constitutum reperitur, si causa diligenter inquiratur.


G. Ita esse ut asseris indubitanter creditur; ideoque magis consequens uidetur ut edisseras qua ratione hec Quatuor Temporum ieiunia sint constituta; cur his potissimum tribus septimane diebus; cur feria quarta due lectiones, in sexta feria tantum una legatur; Sabbatum autem pretituletur in duodecim lectionibus, cum non plus quam sex legantur. Deinde quod querere institui, uidelicet, quo ordine sepius memorata ac memoranda  per sua Sabbata sint celebranda ieiunia.



CAPUT III. Qua ratione Quatuor Temporum ieiunia sint constituta, et cur potissimum tribas septimane diebus; que denique ratio plurium uel pauciorum lectionum.


B.  Ut ex ueterum, precipue S. Augustini sermonibus intelligi potest, necessarium est nostre religioni annuatim quatuor ieiunia celebrare. Nam quatuor temporibus uoluitur annus: uere, estate, autumno, hieme. Hec quatuor tempora solent nos per delectamenta sua reuocare ab amore Creatoris. Qua de re ieiunandum est in unoquoque tempore ut castigentur nostra quatuor elementa, ne subripiantur a  delectatione mundi. Ipsa quatuor elementa coniuncta in sua natura sunt quatuor temporibus anni. uer est calidum et humidum, et in eo facimus unum ieiunium ut elementum humoris in nobis castigetur, ne consentiat false pulchritudini ueris. Ex humore enim et calore nascitur pulchritudo terre. Aestas sicca et calida, in qua alterum ieiunium facimus ut castigetur elementum caloris in nobis, ne consentiat incendio carnali. Tertium ieiunium fit in autumno, qui est frigidus et siccus, ne aliquo languore animi arescamus ac defluamus et inueniamur sine pinguedine olei in eterno tabernaculo. Etenim illo tempore congregamus, quo fruamur in futuro. Quartum ieiunium fit in hieme, que est et humida et frigida, ne membra nostra fluxu atque luxu soluantur in  comessationibus et potationibus, ac per hoc negligatur amor Dei.

At quia quatuor tempora annorum nos impediunt ab amore Dei, quatuor ieiunia facimus. Per singula quoque tempora suum ieiunium, unumquodque pro suo tempore. Simili modo diurna curricula quatuor nos impediunt ab amore celestium, scilicet matutinum, meridianum, uespertinum, nocturnum: per hec enim quotidie ab amore eternorum retrahimur. In unoquoque tres dies sunt, quia unumquodque tempus tres menses habet. Pro unoquoque mense singuli dies ieiunio consecrantur. At uero quia quotidiana peccata aggrauant, non sufficit unum ieiunium per unumquodque tempus,  quadragesimale inducimus, quo quotidiana peccata affligantur.

 Eadem uero Quatuor Temporum ieiunia his diebus solent celebrari, scilicet quarta feria, sexta, septima: ideo quarta, quia Iudei in ea fecerunt consilium ut occiderent Christum; sexta feria, quoniam occiderunt eum; septima, ex auctoritate sancte Romane Ecclesie concluditur ieiunium propter tristitiam apostolorum, quam de morte nostri Redemptoris habuerant, sicut Innocentius papa in suis Decretalibus narrat: »Sabbato, inquit, ieiunandum esse ratio euidentissime demonstrat. Nam si die Dominico ob uenerabilem resurrectionem Domini nostri Iesu Christi non solum Pascha celebramus, uerum etiam per singulos circulos hebdomadarum ipsius diei imaginem frequentamus, ac si sexta feria propter passionem  Domini ieiunamus, Sabbatum pretermittere non debemus, qui inter tristitiam atque letitiam temporis illius uidetur inclusus.« In quo etiam Sabbato consecratio ordinum ecclesiasticorum celebratur, causam etiam eiusdem consecrationis sancto Augustino dicente ad Ianuarium: »Sabbatum, inquit, commendatum est priori populo in otio corporaliter celebrandum, ut figura esset sanctificationis in requie Spiritus sancti. Nusquam enim legimus in Genesi sanctificationem per omnes priores dies, sed de solo Sabbato dictum est: Sanctificauit diem Deus septimum; quia caritas Dei diffusa est in cordibus nostris per Spiritum sanctum, qui datus est nobis. Ideo sanctificatio in septimo die commemorata est, ubi requies commendatur.« Nunc de lectionibus  uideamus.

In quarta feria due lectiones leguntur, ut hi, qui in Sabbato sunt consecrandi, admoneantur ut notitiam legis et prophetarum habeant, qui maxime in quarta etate uigebant. Sexta feria una tantum legitur; quia lex et prophetia in uno Euangelio recapitulantur, quod nunc in sexta mundi etate predicatur et legitur. De duodecim lectionibus, que pretitulantur in sacramentario die Sabbati, sic in litteris Patrum reperitur scriptum:  »Sex lectiones ab antiquis Romanis Grece ac Latine legebantur  propter duas causas: unam, quia aderant Greci  quibus incognita erat Latina lingua, aderantque Latini quibus incognita erat Greca: alteram propter unanimitatem utriusque populi. Duodecim lectiones dicuntur propter duodecim lectores, non propter duodecim sententiarum uarietates. Sex lectiones sunt tantummodo in sententiis. Neque enim si dixerimus amen, uerum, propterea duas uarietates intelligere debemus sed unam.« Sed de his hactenus. Nunc ad proposita redeamus.



CAPUT Iu. Utrum statim in primo Sabbato Martii sit ieiunandum, etiamsi idem mensis quinta, sexta aut septima feria incipiat, an in aliud Sabbatum propter quartum feriam sit differendum?

Questio tua, si rite recordor, talis erat: Utrumnam  statim in primo Sabbato Martii sit ieiunandum, etiamsi idem mensis quinta, sexta aut septima feria incipiat, an in aliud Sabbatum propter quartam feriam sit differendum? Ad quod tibi ex consuetudine sancte Ecclesie, que pro maxima auctoritate tenenda est, respondeo, quod absque ulla refragatione semper eiusdem mensis quarta feria debeat exspectari, quoniam idem ieiunium quod quarta feria incipitur Sabbato finitur, nequaquam Februario sed Martio totum deputatur: ea uidelicet ratione ut in eo mense primum ieiunium nostrum Domino consecretur, in quo principium anni ac ipsa creatio cepit mundi. Unde iste terminus firmiter est obseruandus, ut, nec ante Iu Nonas Martii nec post uI Idus eiusdem mensis, aliquis statuat Sabbatum ieiunandum, sed in  his septem diebus, ubicunque primum euenerit, ieiunare licite ualebit. Ex quo uelut intellectuali quodam filo rectissime regule linea per quatuordecim hebdomadas usque in secundum Iunii mensis Sabbatum ducatur, indeque per alias quatuordecim ad aliud proximum ante Natiuitatem Domini Sabbatum, ut absque errore eorumdem Sabbatorum termini possint inueniri.


G. uideris quidem de primo mense sufficienter dixisse: Sed est adhuc, quod moueat de quarto et septimo. Quia cum diceres a Sabbato usque in Sabbatum semper quatuordecim hebdomadas enumerandas, non addidisti utrum, finita decima quarta hebdomada, secundum Sabbatum Iunii mensis quarti  ferie II, tertium Septembris Sabbatum precedere deberent III, cum id sit maxime quod uideatur questionem gignere. Quod qualiter euenire soleat, per te opto, ut manifestum fiat.


B. Ad hoc demonstrandum constituantur ferie septem cum diebus totidem mensis Martii, id est: a Iu Nonas usque in uI Idus, per quos primi Sabbati termini solent uariari, ut in his inspectis res ipsa aperiat se nobis. Ab ultimo etiam incipiamus. Martius aut quinta feria incipit, et Sabbatum illud, in quo est ieiunandum, Idibus occurrit; aut mensis sexta feria, Sabbatum uero uII Id.; aut ille feria uII, istud uIII Id., aut mensis I, que est Dominica. Sabbatum Non. Aut si ille feria II, istud Prid. Non. Si uero ille III, istud III Non. Aut si Martius feria Iu,  Sabbatum Iu Non. Si ex his singulis terminis adhibita computatione ad terminos Iunii mensis, et iterum ab illis ad terminos Septembris per quatuordecim hebdomadas aciem recte dirigis, liquido peruidebis in quarto seu septimo mense quartas ferias iuxta sui quantitatem suis Sabbatis minus deesse, excepto Septembri, quando ipse incipit feria u, Iunius Iu, Martius III, simul autem Septembri et Iunio; cum idem September feria uI, Iunius u, Martius Iu. Qua ex re eueniat, prudenti calculatori ad indagandum nequaquam erit difficile.

Ex his omnibus ratio manifeste docet firmius ac stabilius illud esse argumentum, quod ex hebdomadarum numero collectum nunquam nutat, quam quod ex feriarum consideratione capitulatum aliquando  uacillat. De mense uero decimo nichil aliud dicendum est, nisi ut proximum ante Natiuitatem Domini semper obseruetur Sabbatum, excepto, quando uigilia euenerit in feria septima.



CAPUT u. Predicta amplius illustrantur et roborantur.


G. Quamuis oratio tua mihi persuaserit nichil uerius esse quam quod asseris, uellem tamen perdoceri qua auctoritate hoc argumentum ex numero quatuordecim hebdomadarum inuentum magis debeat esse ratum, precipue cum te superius dixisse recorder nichil in ecclesiasticis consuetudinibus a sanctis Patribus esse constitutum quod non aliqua ratione sit roboratum.


B. Scio me pro certo ita dixisse: et quam uerum  sit etiam in hac re, de qua presens tractatus habetur, qua potero, breuitate ex dictis maiorum curabo demonstrare. Igitur Amalarius, diuinorum officiorum indagator solertissimus, cuius dicta catholicorum uirorum sententiis fulgent munita, cum de eisdem disputaret ieiuniis, sic inter alia dicit : »Primi apostolici semper in Decembrio mense, in quo Natiuitas Domini nostri Iesu Christi celebratur, consecrationes ministrabant usque ad Simplicium, qui fuit a beato Petro quadragesimus nonus. Ipse primus consecrauit in Februario, ni fallor, nullam ob aliam causam, nisi intimando coniungendos propinquius Christi corpori qui per sacrum ministerium prouehuntur, quod nullo modo satius fieri potest, quam  si per eos patriarchas ex quibus natus est Christus generentur, quod impossibile est secundum carnem, secundum uero spiritum dignum et habile; hoc est: ut per interpretationes nominum patriarcharum nascantur mente, qui genealogie Christi uidentur familiarius ascisci. Et quia incongruum est, sicut uniquique generationi singularis hebdomada deputatur, ita per unamquamque hebdomadam consecrationem celebrari, causa congruenti per singula tempora, que conuenire possunt uirtutibus et interpretationibus patriarcharum qui in articulis genealogie positi sunt, consecratio celebratur. Per tres tesseres  decades annuales fiunt hebdomade XLII. Tot generationes secundum Mattheum  Christi sunt cum ipso; tot etiam hebdomade inueniuntur a primo Sabbato primi mensis usque ad quartum Sabbatum decimi mensis. Consecratio prima celebratur primo Sabbato primi mensis, que quasi in loco Abrahe generat Christum. Abraham interpretatur pater multarum gentium, cui dictum est: In semine tuo benedicentur omnes gentes. Si quis consecratus stat in semine multorum conuertentium per sua exempla ad Deum, est primo patriarcha Abraham genitus; est ipsum semen Christus, in quo semine promissum est Abrahe benedici omnes gentes. Ipsa consecratio tempore uerno celebratur, quod tempus habile est procreationibus. Nam et Abraham tertia etate fuit huius mundi, que etas comparatur adolescentie, que habilis est generationi  filiorum. Secunda consecratio est in quarto mense, secundo Sabbato, quod est initium secundi catologi quatuordecim hebdomadarum. Hec deputatur in loco filiorum Dauid. Dauid interpretatur manu fortis. Ipse prostrauit Goliam, id est, humilitas superbiam. Qui consecrantur, propterea consecrantur, ut fortes sint et per humilitatem deiiciant superbiam. Ipsa celebratur in Iunio mense, quando feruor magnus solis est super terram. Omnibus notum est Dauid bellicosum fuisse et ualde arsisse in Marte. Tempus Iunii aptum est bellis. Tertia consecratio celebratur in Septembrio, tertio Sabbato, quod est initium tertii catalogi. Hec deputatur generationi Iechonie. Iechonias interpretatur preparatio Domini: nullique dubium, si omnes oportet preparari  in aduentu Christi, quin potissimum eos qui sacrantur. Que consecratio habet finem in ipsa Natiuitate Christi. Que aliquando in tertia hebdomada finitur, propter anticipationem dierum Natiuitatis Domini, et habet tredecim hebdomadas, aliquando in quarta, propter tarditatem, et habet quatuordecim. Neque hoc sine ratione est. Quia si computetur catalogus nouissime tesserecedecadis , et semel computetur Iechonias, non amplius inueniuntur cum ipso Christo quam tredecim generationes. Si ipse bis computetur, quatuordecim inueniuntur.« En habes, quod scire cupiebas, qua uidelicet causa argumentum quatuor ieiuniorum ex ratione quatuordecim hebdomadarum sit colligendum.


G. Gratias Deo ac tibi ago quia sic habeo. Sed  non infructuose adhuc querendum arbitror quid hoc uelit quod dicitur: Si semel computetur Iechonias, non amplius inueniuntur cum ipso Christo quam tredecim generationes; si autem bis, quatuordecim inueniuntur.


B. S. Augustinus causa mysterii perhibet factum esse ut Iechonias, qui interpretatur preparatio Domini, bis numeratus in fine prioris et in capite sequentis catalogi poneretur, lapidem angularem, id est, Christum significans, in quo preparauit Deus Pater duos populos quasi parietes in unam iungere domum. Quanquam beatus Hieronymus uitio scriptorum et longitudine temporum inter Grecos et Latinos confusum esse narret, et patrem, qui in  Hebreo Ioachim nominatus est, non in Chaldeam ductum, sed defunctum in terra sua, et filium Ioachim de captiuitate redeuntem Salatiel genuisse affirmet. Igitur hoc supradictus doctor uoluit intelligi ut tredecim et quatuordecim hebdomade prefigurarent in mysterio quod Iechonias semel aut bis poneretur in catalogo.



CAPUT uI. Quandonam tredecim uel quatuordecim hebdomade eueniant, etc.


G. Utinam modo non graueris dicere quando tredecim uel quando quatuordecim hebdomade soleant euenire!


B. Nequaquam tui amoris causa grauabor intimare quod uerum exinde potui cognoscere. Enimuero  omnibus annis tredecim eueniunt exceptis his, hoc est: quando Martius feria III, uel Iu, Natiuitas uero Domini nostri Iesu Christi Dominica aut secunda feria acciderint. De hoc ieiunio, quod in ipsa uigilia solebant antiquiores celebrare, supra nominatus dixit Amalarius quod consecratio habet finem in ipsa Natiuitate Christi, sicut quorumdam Italorum, nescio an omnium, adhuc mos est agere, ut ego ipse ibidem positus cognoui. Sed usus in nostris excreuit Ecclesiis, ut in anteriori hebdomada anticipetur; quia illa duo officia ieiunii et Natalis Domini non conueniunt simul celebrari. Nam sicut preueniendo istud anticipamus, ita secundum Sabbatum Iunii mensis, cum in uigilia Pentecostes prouenerit, prolongando in proximum differimus, licet  nostri antecessores utrumque in ipsa uigilia sancta simul celebrarent, sicut ex pretitulatione librorum euidens habemus testimonium.


G. Nosse desidero qua conuenientia hec duo simul possint celebrari officia?


B. Quid adeo opus est nunc inquiri quod tam longo tempore iam cepit dedisci? Attamen ne huiusmodi scientia frauderis, talis inscriptio super hac re habetur in libris nostris: Si euenerint duodecim lectiones in Sabbato sacre Pentecostes, tunc in quarta feria cantetur et legatur: Exaudi, Domine, preces nostras. Require in prima hebdomada Quadragesime. uel libri Sapientie: Dixit Salomon. Item orat.: Deuotionem populi. uel Isaie prophete: Audi, Iacob. Alleluia. Off. Domine Deus salutis.  Euangelium secundum Lucam: Accedentes discipuli. Of. uiri Gallilei. Com. Pater cum essem. Feria sexta: Exaudi, Domine. Or. Esto, Domine, propitius. Lect. Exsultate, filie Sion. Alleluia. Domine refugium. Euang. uenit ad Iesum uir, cui nomen Iairus. Off. uiri Gallilei. Com. Pater cum essem. Sabbato omnes parati primitus cantent litaniam Kyrie eleison. Gloria in excelsis Deo. Postea oratio: mentibus nostris. Or. illo nos igne. Or. Deus qui ad animarum. Or. presta, quesumus, omnipotens Deus, sic nos. Subsequuntur lectiones cum gradalibus. Gra. Propitius. Gr. Protector. Gr. ad Dominum. Gr. Dirigatur. Gra. Bened. Orat. presta, quesumus, omnipotens Deus, ut clar. uel. Cum Apollo esset. Alleluia.  Confitemini. Tractus: Laudate. Euang. Si diligitis me. Off. Emitte Spiritum tuum. Communio: Ultimo festiuitatis die.



CAPUT uII. Num ieiunio in aliud Sabbatum dilato, uel in ipsam hebdomadam sanctam Pentecostes incidente, gradalia an Alleluia sint canenda?


G. Si ipsum ieiunium fuerit in aliud Sabbatum dilatum, ut paulo ante dixisti agendum, uel si in ipsa hebdomada sancta Pentecostes euenerit, utrum gradalia an alleluia sunt canenda?


B. Utique secundum consuetudinem antiquam gradalia, sicut non solum in nostris libris habetur insertum, sed etiam, ut in quodam ordine secundum S. Gelasii pape auctoritatem reperi pretitulatum,  qui mos usque hodie, ut compertum habemus, in sancta Romana seruatur Ecclesia. uidetur quoque id huic narrationi assensum prebere, quod in authenticis Antiphonariis duo tantum alleluia inueniuntur descripta, hoc est: Emitte Spiritum; Spiritus Domini. Cetera uero a modernis sunt composita.

Quapropter intuendum est, quia si in monasteriis alleluia cantus abundat, quid simplices uillarum presbyteri agant, qui uix duorum tantum notitiam habent? Ut enim uulgari prouerbio utar: Aut cantant quod sciunt, aut tacere compelluntur quod nesciunt. Non tamen hec scribens sanctissimorum sacerdotum auctoritati preiudico, quos in Spiritu sancto congregatos iam dudum audiui in synodalibus suis decretis  statuisse ut magis debeant alleluia decantari; sed simpliciter que sentire potui ad interrogata respondere curaui, consulere uolens etiam, si possim, mei similium imperitie, qui tot alleluia non norunt cantare.


G. Cum ecclesiastice sit consuetudinis in his diebus ut stantes oremus, cupio rescire, si in hac hebdomada sepe dictum euenerit ieiunium, utrum debeamus ad missam genua flectere necne.


B. Sic in quodam libello de hoc ordine legi : Per singulas orationes debemus mentis humilitatem per genuflexionem ostendere, excepto infra Pentecosten. In sola De camino ignis non flectimus genua, quando Nabuchodonosor compellebat populum adorare  statuam quam fecerat, ut separata sit nostra oratio, que est ad unum Deum, ab errore gentilium. Similem ob causam etiam in Parasceue genua non flectimus pro perfidis Iudeis, qui illudendo genua flectebant coram Domino, ne uideamur illos imitari qui opus bonum studebant male operari, quemadmodum tunc ab osculo abstinemus propter Iude traditoris exemplum, qui per simulate pacis osculum tradidit Dominum Iesum Christum.



CAPUT uIII. Compendium doctrine hactenus exposite, ac prescriptus modus in ieiunando seruandus.


G. Quia mee inquisitioni in omnibus satisfecisti, superest tantum quatenus ex connexione collocutionis  hactenus inter nos habite quoddam breuiloquium in unum uelis colligere, quo huiusmodi queant instrui argumento quorum aures longa fatigat oratio.


B. Si quis ieiunia Quatuor Temporum legitimo ordine celebrare desiderat, subterscriptum argumentum ex sententiis sanctorum Patrum collectum obseruare non negligat. Primum sabbatum Martii cum precedente eiusdem mensis quarta feria nota diligenter, et ab ipso quatuordecim hebdomadas, abhinc usque in tertium Septembris sabbatum, quod nullo modo te fallit, connumera, indeque proximum sabbatum ante Natalem Domini, siue quatuordecim, siue tredecim fuerint, semper obserua, et in his singulis quatuor sabbatorum diebus absque ullo errore occurret tibi legitime illud ieiunium quod in  Sacramentorum libris pretitulatur cum duodecim lectionibus celebrandum. Quod si uigilia Natalis Domini in sabbato euenerit, in hebdomada priori idem ieiunium debet anticipari.


G. His ita tandem regulariter a te de ieiunii  temporibus determinatis, rogo etiam aliquem abstinentie modum nunc uel breuiter describi, quo possit precaueri ne exterior noster homo aut nimia extenuatus inedia deficiendo tabescat, aut immoderato gule uictus appetitu insolescat, ne principe cocorum Nabuzardan, hoc est, nequissima edacitatis ingluuie nos superante, corruant intra nos muri Ierusalem nostre, sicut scriptum est: Princeps cocorum destruxit muros Ierusalem.


B. Cum sacre Scripture mensa, de qua ad Dominum loquitur Psalmista: Parasti in conspectu meo mensam, petenti omni coram sit posita, uariis cunctarum disciplinarum doctrinis referta, mirum uidetur quod a me queris quod per te ipsum inuenire poteris. uerumtamen ne in calce huius opusculi  durus fenerator existam, qui hactenus in prestandi officio me tibi promptum exhibebam, unum de pluribus celestium dapium illatorem pro me uadem dabo, sanctum Augustinum dico, cuius artis instruaris magisterio, quo utaris modo in abstinendo.



BERNONIS OPUSCULA DE MUSICA.






MONITUM.

Bernonis, monachi Augie Diuitis, prologum in Tonarium edimus ex ms. San-Blasiano sec. XII, collato cum codd. Lipsiensi, San-Emeramensi, Admontensi et Ottoburano. Dedicatus est non Grinouero, sed Piligrino archiepiscopo Coloniensi, prout ex cod. sec. XII uillingano illo  meis oculis restitui ueram hanc lectionem contra preposteram illam, Dilecto filio Grinouero, que Mabillonio imposuit, editoribusque Gallie Christiane t. III, p. 659, crucem fixit, probe perspicientibus Grinouero nullum locum inter archiepiscopos Colonienses esse potuisse tunc temporis. uariis ductibus cincinnisque pro more seculi, quod hodieque male feriati typothete usurpare incipiunt, exornate littere Romane unciales, quibus perscriptus fuit totus hic titulus seu inscriptio, in transuersum egerunt exscriptorem, ut pro Piligrino uero scriberet Filio Grinouero. Rem indubitatam reddunt alii codices quos consuluimus. Tonarium uero damus, ex cod uaticano bibliothece Palatine num. 1344, sec. XI, collato cum Admontensi. Qui tamen admodum uariat a principio usque, quod tale est in cod. uat., »Authenticus protus constat ex prima specie diapente, et ex prima specie diatessaron superius. Huius ultima syllaba in seculorum Amen altius distat a finali diatessaron interuallo.« Admontensis uero habet: »Authenticus protus habet octo differentias: quarum prima seculorum Amen desinit in lichanos hypaton in diatessaron interuallo.«

Eiusdem Bernonis De uaria psalmorum atque cantuum modulatione epistolam Meginfrido, Eipennoni, dilectis in Christo fratribus inscriptam ex ms. Salemitano sec. XI uel XII; ex ms. San-Gallensi uero sec. XI epistolam de consona tonorum diuersitate Burchardo et Kerungo una cum ceteris in Dominicarum scholarum gymnasio Augie uacantibus dicatam exhibemus.





MUSICA BERNONIS  SEU PROLOGUS IN TONARIUM.



ARGUMENTUM.

1. Scala musica. 2. Nouem sonorum modi. 3. Consonantie musice. 4. Tetrachordum, presertim finalium. 5. De consonantiarum speciebus. 6. Octo toni musici usu ecclesiastico. 7. Eorumque limites. 8. Intensiones et remissiones  sonorum. 9. Toni medii ac communes, unde quidam duodecim modos statuunt. 10. Toni indifferentes. 11. Cantiones circa modos regulariter componendos. 12. Differentie tonorum. 13. Moduli Noanneane, etc. 14. Toni et cantus irregulares cauendi. 15. Semitonii positio sedulo attendenda.



[EPISTOLA BERNONIS AD PILGRINUM.]

 Domino Deoque dilecto PILIGRINO, uero mundi huius aduene, et peregrino, BERNO, licet paruus meritis, seruus tamen Dei Genitricis uirginis municipatum in arce diuine speculationis.

Preclara Christiane fidei forma in te splendens egregie probat animam tuam sedem esse sapientie: cum moralis discipline honestas ita naturales animi tui motus componat, ut amore diuine contemplationis rationabili progressu ad superna proueharis, ubi leto cordis iubilo delectet animam tuam proclamare sponso suo: Trahe me post te, curram in odorem unguentorum tuorum, quasi interhabentes in manibus citharas, et cantantes canticum Moysi serui Dei et canticum Agni.

Quod ego perpendens haud facile indagare ualeo  quid cause exstiterit quod tu, quem non solum quatuor matheseos disciplinarum speculatio quadratum, uerum etiam celestis harmonie melos diuinis laudibus iugiter reddit intentum, me, ut ita dicam, semiuocalem, imo pene in artibus mutum ac elinguem, de canora musice modulatione iubeas aliquid proferre. Presertim cum in Ecclesia plebis a Deo exaltatus et in cathedra seniorum laudatus, assidue leto cordis auditu percipias qualiter sapiens et te presule felix Colonia cum beatis Ecclesie sue filiis, apostolorum principe linguarum omnium quodammodo plectrum modificante, in decachordo psalterio cum cantico in cithara psallat Domino Deo. Sed ipsa natura instigante, non ambigo te tam ardenter id a me expetere  uoluisse, ut, quoniam tota nostre anime corporisque compago musica coaptatione coniungitur, animus quoque tuus sonora artis huius dulcedine suauius delectetur. Nihil est enim, ut Tullius ait, appetentius similium nec rapacius quam natura. Et quoniam eo caritatis affectu, quo me semper gratis fouisti, hoc obedientie opus  iniunxisti, ut cuiusdam uerbis utar, sat scio  , si sat bene pareo, et libellum, quem tonarium consuete uocant, libens porrigo, magis eligens ultra uires presumere quam caritati, que omnia sperat, aliquid denegare. Confidens de te, o presulum decus et gloria, quo  placido discretionis moderatione  et errata corrigas et, si qua fuerint digne prolata, sine liuore defendas.

uerumtamen non absimile uidetur, si prius quedam  ponantur  prolegomena, quibus minus ad intelligendum capaces ueluti pre foribus interim exercitati ad ipsius demum scientie penetralia queant intromitti. Beatitudinem tuam diuina clementia hic diu incolumem custodiat, et post ad celestia regna perducat: ubi inter psallentium choros constitutus decantare ualeas letus: Sicut audiuimus, sic uidimus in ciuitate Domini Dei nostri, in monte sancto eius.



PROeMIUM SUBSEQUENTIUM TONORUM.


1. Omnis igitur regularis monochordi constitutio, secundum preclaram disertissimi uiri Betii instructionem, in quindecim chordis consistit, per quas totius harmonie uis rata connexione decurrit, si tamen synemmenon non desit. Que in quatuor tetrachorda diuiduntur his nominibus discreta: tetrachordum grauium, tetrachordum finalium, tetrachordum superiorum, tetrachordum excellentium. Tetrachordum grauium, eo quod sit infra finalium et reddat sonum omnium grauissimum; tetrachordum finalium, eo quod in eo finis sit omnium tonorum legitime currentium; superiorum, quod sit superius constitutum; excellentium, quia excellit sonos trium aliorum. In medio horum solet inter  seri quintum tetrachordum, quod dicitur synemmenon, id est coniunctum  .

uerum quia omnis cantilena, non quibuscunque uocibus, sed certis et determinatis sonis, quos Greci phthongos quasi a similitudine loquendi uocant, ordinabiliter contexitur, ut quemadmodum litterarum elementis omnis sermonum series digeritur, ita quoque harmonie concentus rationabili sonorum quantitate promatur; non ab re credimus, si propter minus eruditos in hac arte de eorumdem sonorum modis iuxta maiorum traditionem aliquid uel breuiter dicimus.

2. Habentur enim nouem modi, ut antiquitas sagaci indagauit industria, instar, ut reor, humane  uocis, que nouem constat officiis, id est plectro lingue, pulsu quatuor dentium, repercussione duorum labiorum in modum cymbalorum, cauitate gutturis. et adiutorio pulmonis, qui in modum follis erem recipit et remittit. Simili de causa etiam Apollini nouem Musas designant  .

Nunc uero ipsos modos, prout possumus, aperire tentemus. Primus modus est in breuissimo duarum uocum spatio et fit in semitonio, ut hoc liquet exemplo in grauitate et acumine in illa antiph.: Missus est Gabriel, ad id loci Mariam, item uirginem.

Secundus iam perceptibilioris est interualli, et fit in tono, ut in hac antiph.: Missus est.

Tertius adhuc paruo diductior, hoc est in tono et semitonio, ut in hac ant.: Missus est Gabriel ad Mariam  uirginem.

Quartus hoc quoque protensior, qui fit in duobus tonis, ut in hac: Beati qui ambulant.

Quintus adhuc spatiosior, id est duobus tonis et semitonio, ut in hac: Ne timeas, Maria. Item ant.: In illa die fluent.

Sextus nichilominus amplior, id est tribus tonis continuis, ut in hoc R\.: Iam corpus eius. Cuius pater feminam.

 Septimus hos quoque spatio superuadit, constans tribus tonis et semitonio, ut hec ant.: Beata Agnes in medio minas.

Octauam ac si rarius in quatuor tonis, non tamen plenis, reperies, ut in hoc R\. [Tu, uir Simphoriane, suspendere in tormenta, ab illa namque neuma, que deponitur, ad  eam, que eleuatur ad in, sunt semitonium, tres toni, item semitonium; que duo semitonia simul iuncta non faciunt integrum tonum. Item com.]  Principes persecuti. Spolia multa concupiuit.

Nonus prolixiori super omnes spatio tensus metam huiusmodi diuisionum sortitur; nam nec ampliorem isto, nec strictiorem primo ullam musicarum uocum reperies diuisionem; constat enim quatuor  tonis et semitonio; et habes exemplum in hac ant.: Ad te leuaui animam meam, Deus meus. Item R\.: Inter natos mulierum non. Item R\.: Hec est uirgo; Introiuit. Item in acumine ant.: Iste cognouit, in hoc loco: Et inuentus est in. Ultra hunc enim nouissimum modum, si quas uoces inter se subalterna percussione distantes quesieris, in nullo rationabili cantu reperies, donec ad diapason consonantiam peruenias, ubi magis est noue permutatio uocis quam progressio modi amplioris, quia nec ipsa humani appulsus possibilitas admittit, ut interuallis tam longe inter se distantibus aliquis aptus reddatur sonus.

3. In his omnibus quintus tantum et septimus modus inter musice artis consonantias reperiuntur,  hoc est, diatessaron, quod est sesquitertia; ac diapente, quod est sesquialtera. Et tunc consonantie fiunt, quando altrinsecus uirilis ac puerilis uox pariter sonuerit; uel potius eo cantandi genere, quod consuete dicitur organizare. In reliquis uero non sunt consonantie, sed interualla et quedam uocum discrimina. Sunt et alie consonantie, sicut diapason, uidelicet in dupla proportione; tripla quoque, que fit ex diapason et diapente. Diapason uero et diatessaron, quanquam Pythagorici negant consonantiam esse, idcirco quoniam nec in multiplici, nec in superparticulari consistit quantitate, quod proprium est consonantiarum artis musice, sed in multiplici superpartiente. Est enim talis proportio, ut octo ad tria, que proportio dicitur in arithmetica  dupla superbipartiens; habet enim octonarius ternarium bis duasque eius partes, id est, duas unitates. Tamen eximio doctore Betio Ptolomei sententiam super hoc approbante, necessario fatemur eam consonantiam esse maximam, quoniam diapason talis est symphonia, ut quamcunque aliam suscipiat consonantiam, seruet nec immutet, nec ex consona dissonam reddat. Sicut, inquit, denario numero qui fuerit additus, intra eum positus integer inuiolatusque seruatur, cum in ceteris id minime eueniat, ita etiam in hac consonantia. Nam si duo tribus adiicias, quinque continuo reddes et numeri species immutata  est. Si uero eosdem denario addas, duodecim facis, et binarius iunctus denario conseruatus est. Ex quibus uerbis satis apparet longe aliud esse per simplices consonantias cum sonorum interuallis cantilenam contexere, aliud per compositas easdem uoces siue superius siue inferius per immutationem resumere. De quibus aliquid dicere alterius est temporis et loci. Est et bis diapason, id est, quadrupla.

4. His ita breuiter dictis, uel pauca de his proferre tentemus, que ad iniuncti operis negotium necessaria esse putamus. In primis tetrachordum finalium diligentius est intuendum; cui tanta quedam naturalis sonorum inest uirtus, ut ex quatuor chordarum eius origine omnis modorum seu tonorum potestas uideatur procedere. Neque enim non  diuine hanc uim soli quaternario contigit inesse; omne enim quod uocamus principium, nonnisi alicuius rei potest esse principium; similiter et finis alicuius rei est finis. Sed ubi principium est et finis, necessario est et medium,  [ut a principio et medio et fine constet, uel] ut a principio per medium ueniatur ad finem. Igitur ut totum aliquid sit, principio et medio et fine constat. Unum ergo, non tam numerus quam principium, fons et origo est omnium numerorum, quod medio et fine caret, nisi forte, pro sui perfectione, sicut principium, ita et finis dicatur. Dualis uero numerus finem non habet, ad quem per medium perueniri debeat, cuius omnino expers existit. Superest autem ut ipse principium dicatur, ut hoc alterum principium sit de illo  primo, illud uero de nullo. Primum illud principium, a quo numeri omnes oriuntur; hoc uero alterum est, per quod omnes numeri inueniuntur. At si uni duo fuerint iuncta, occurrit ternarius: primus impar, qui habet initium medium et finem, ubi una interiecta medietas pares sibi terminos habet; ex utroque enim latere circumuallatur unitate, et quod extremitates iuncte, hoc facit medietas duplicata; unum enim et unum faciunt duo, que simul iuncta, id est duo et duo, faciunt quatuor. Primus ergo omnium numerorum est ternarius, cui inter duo summa medium, quo uinciretur, accidit. Quaternarius uero, quia duas medietates obtinuit et quia tunc arctius extima uinciuntur, quando medietas geminatur,  merito artifex natura iussu Creatoris hunc sibi numerum asciuit, quo insolubili colligationis uinculo elementa sibimet repugnantia deuinxisset, triaque illa musice genera, id est, mundane, humane et eius que est in instrumentis, rata modulationis lege conformasset. Merito, inquam, hic numerus musice harmonie est attributus, qui inferiora superioribus conciliat, anime corporisque statum iugabili proportionum competentia federat, bestiales hominum motus comprimit, mores componit, iras demonum mitigat uel potius fugat; etiam ipsam terram sonorum suorum concentibus celo quodammodo associat.

 Si ipsum quaternarium precedentibus se naturalibus numeris, id est uni, duobus, tribus adiunxeris, denarii summam conficies, ut ex hac etiam eius perfectione in decachordo psalterio assuescamus psallere, quatenus Deo nostro sit iucunda decoraque laudatio. Adeo etiam antiqui hunc numerum ad anime perfectionem pertinere putabant, si tamen fides huic eorum sententie est adhibenda, ut etiam Pythagorici ex eo iurisiurandi religionem sibi facerent, taliter dicendo:


Per qui nostre anime numerum dedit ipse quaternum.

Adde etiam quod idem quaternarius a binario, quem supra diximus principium esse, generatur, a quo et octonarius, qui est primus cubus, procreatur.  Nam bis bini, qui sunt quatuor, superficiem faciunt; bis duo bis solidum corpus, quod est octo. Sub huius numeri mysterio consonus Euangelistarum sonus in omnem terram exiuit et in fines orbis terre, dulcissima predicationis eorum uox processit. Huiusmodi harmonie concentum Deo esse gratissimum Psalmista nouerat, cum ad psallendum Domino mentes hominum quarto inuitabat dicens: Psallite Deo nostro, psallite: psallite regi nostro, psallite sapienter.

Ergo siue ex istis, que pauca protulimus, siue ex aliis, que in presenti minus occurrunt memorie, uel omnino abdita latent, satis claret non sine magno diuini muneris nutu hanc uim quaternario esse ingenitam, ut totius harmonie concentus ab eo oriatur  et in eumdem uelut ad principii sui originem reuertatur: quemadmodum illi octo toni semper bini et bini ad unam ex quatuor finalium chordis quadam dictante iustitia uelut ad parentem redeunt. Unde pulchre eumdem octonarium antiqui iustitiam uocauerunt, non solum ob supradictam harmonice rationis causam, uerum etiam quia primus omnium ita soluitur in numeros eque pariter pares, id est, in quatuor et quatuor, ut nichilominus in numeros eque pariter pares, id est, duo et duo ipsa diuisio soluatur.

5. Nunc prout gratia diuina inspirauerit, aperire conemur qualiter unusquisque authenticus uel suus plagalis a suo finali progrediens iterum ad eumdem  redeat, licet supra uel infra in uarios se sonos protendat. Ac primo dicendum quot sint species diatessaron ac diapente, necnon et diapason. Habet enim diatessaron species tres, diapente quatuor, diapason uII  . He quidem species uario modo a quibusdam musicis ordinantur. Nos uero magistrorum precepta sequentes, iuxta rationem tonorum ordinabiliter eas ponimus, ut facile intelligere quilibet possit qui uel tenuiter notitiam huius artis habuerit.

Ergo prima species diatessaron constat ex tono semitonio et tono, exordium sumens a lichanos meson et finiens in lichanos hypaton; cui si adieceris  tonum superius, oritur tibi prima species diapente. Secunda species ex duobus tonis et semitonio, incipiens a mese et finiens in hypate meson; cui si adieceris tonum superius, erit secunda species diapente. Tertia ex semitonio et duobus tonis, incipiens a trite diezeugmenon et finiens in lichanos meson; cui adhibendus est tonus inferius, ut fiat tertia species diapente. Quarta species diapente constat ex prima specie diatessaron, adiecto tono inferius, non quidem per eiusdem nominis chordam  [sed per eiusdem speciei formam], sed alius, id est, a paranate diezeugmenon incipiens, ac si per tonum semitonium et tonum in meson descendit, assumptoque inferius tono quartam speciem diapente perficit.

Diapason uero species facile est peruidere; si enim  a proslambanomenos inceperis usque in mese, prima species erit, sicque semper semitonio uel tono altius per ordinem repetendo, septime speciei finis in paranete hyperboleon erit. Sin autem exordium sumis ab hypate hypaton, erit finis in paramese  .

 Et hec quidem dispositio specierum in consonantiis secundum ueteres quosdam est. Sed moderni diligentiores in omnibus in diapente et diapason eis aliquatenus consentiunt; diatessaron uero in speciebus et aliud exordium et ordinem tribuunt. Quia enim diapason ex diapente et diatessaron consistit, primaque specie a diapason ab A ad a, id est a proslambanomenos ad mese pertingit, cum prima diapente species a mese incipiens in lichanos hypaton finiatur; incongruum eis uisum est in tetrachordum  grauium, quod ab eadem lichanos hypaton usque ad proslambanomenos, in quo diatessaron continetur, uelut otiosum et inutile ab his speciebus excludatur, hacque de causa statuerunt ut prima diatessaron species ab A usque ad D protendatur, et ex eadem D prima diapente species in acutam a producatur; sicque prima diapason species in his duabus speciebus ab A in a contineatur. Est igitur prima species diatessaron A B C D a proslambanomenos uidelicet ad lichanos hypaton, constans ex tono semitonio et tono. Secunda species B C D E, que est semitonium et ditonus. Tertia C D E F, ditonus scilicet et semitonium. Et sic per omnem seriem chordarum computando, id est, per quatuor litteras, per quaternas has alternatim tres species inuenies, exceptis duobus  locis, scilicet inter parypatemeson et paramese, et inter trite synemmenon et nete diezeugmenon.

Diapente uero species prima, sicut et supra dictum est, continetur D E F G a tono semitonio ditono. Secunda E F G a [Figure: [Symbol] 3Kb] semitonio et tribus tonis, ab hypate meson scilicet ad paramese. Tertia F G a [Figure: [Symbol] 3Kb] c, tribus tonis et semitonio, a parypate meson ad trite diezeugmenon. Quarta G a [Figure: [Symbol] 3Kb] c d, ditono, semitonio et tono, a lichanos meson ad paranete diezeugmenon. Has species si diligenter inspicias, tonorum et semitoniorum positiones inuenies diuersas, et per  seriem uocum in totius monochordi constructione alternatim dispositas, exceptis tribus locis, uidelicet inter hypate hypaton et paripate meson, et inter hypatemeson et trite synemmenon, et inter paramese et trite hyperboleon. Diapason autem, quoniam his duabus consonantiis completur, tot habet formas quot sub his continentur. Septem igitur continet species; pro diapente quatuor, pro diatessaron tres; quarum prima inter A et a, id est proslambanomenos et mese continetur; secunda ab hypate hypaton ad paramese porrigitur; tertia a parypate hypaton in trite diezeugmenon terminatur; quarta a lichanos hypaton ad paranete diezeugmenon protenditur; quinta ab hypate meson et ad nete diezeugmenon limitatur; sexta a parypate meson ad trite hyperboleon  intenditur; septima a paranete hyperboleon ad lichanos meson remittitur. Quas omnes species, si tonorum et semitoniorum situm inspexeris, a se inuicem distantes uidebis. Quod si octauam a mese per paramese et trite diezeugmenon intendendo ad nete hyperboleon adieceris, a prima non dissentire uidebis. Si uero ab eadem mese per trite synemmenon et paranete synemmenon ascenderis, eamdem quinte notabis. Sic igitur diapason septem habet species, una minus quam uoces, in quibus octo modorum diuersa fit positio; quod sequens expediet ratio. Septem uero tantum modos secundum diapason species primum fuisse, sed Ptolomeum octauum superaddidisse, Betium in musica scimus tradidisse quorum nomina diuersitatemque, quoniam breuitati studemus,  secundum ecclesiasticum usum expediamus.

6. Octo itaque cantionum modis, quos abusiue tonos uocamus, ordo ecclesiasticus utitur. Quatuor excelsiores monochordi uoces sortiti sic uocantur: authenticus protus, id est primus magister; authenticus deuterus, id est secundus magister; authenticus tritus, id est tertius magister; authenticus tetrardus, id est quartus magister. Authentos enim Greci magistros dicunt, quasi auctoratos, id est auctoritate preditos, quorum precellit auctoritas. Unde a comparatione altioris gradus hos modos ita uocari obtinuit usus. Alii uero quatuor inferiora loca possidentes sic uocantur: plagis proti, id est lateralis primi, subauditur authentici, quasi sub latere eius contineatur,  et inferior sit, simili ratione plagis deuteri, plagis triti, plagis tetrardi. Sed nos regulas eorum dantes Latinis utamur nominibus, et excelsiores magistros, inferiores uero discipulos nominemus.

Sed antequam eorum intensiones uel remissiones incipiamus, finales omnium neruos ostendamus. Quatuor sunt uoces, que uocantur finales, eo quod in unaqualibet harum regulares finiantur cantiones, uidelicet D E F G, que sunt lichanos hypaton, hypate  meson, parypate meson, lichanos meson; que idcirco ex omnibus electe sunt finales quod inter septem uocum discrimina inueniantur sonoriores, extra quas si uel uetus uel noua cantio finiatur, irregularis et illegitima sine dubio iudicatur. Cantus igitur magistri eiusque discipuli, id est primi et secundi modi finitur in D, secundi magistri eiusque discipuli, id est tertii et quarti modi in E, tertii magistri eiusque subiecti, id est quinti et sexti modi in F, quarti magistri eiusque discipuli, id est septimi et octaui modi in G. Sed quia nomina et finales eorum diximus, intensionis et remissionis limites aperiamus.

7.  Protus  [itaque authentus, id est primus magister] constat ex prima specie diapente et ex  prima specie diatessaron superius  [non quod ibi prima eius species exordiatur, sed quod forma et similitudo illius prime speciei, que inferius est, hic sub earum chordarum dispositione contineatur, tono scilicet et semitonio et tono]; subiugalis uero eius constat ex eadem specie diapente, et ex eadem specie diatessaron inferius, quod autem dico, tale est: Primus tonus a suo finali, id est, a lichanos hypaton habet licentiam ascendendi in diapente, hoc est, in mese; et a mese in paranete diezeugmenon, quod est prima species diatessaron,  eo modo, quo predictum est; secundus uero tonus, qui dicitur eius subiugalis, in eamdem diapente ascendit; sed per eamdem speciem diatessaron  inferius a lichanos hypaton in proslambanomenon per tonum et semitonium  itemque tonum descendit. Et protus quidem aliquando unum tonum super diatessaron licenter assumit  : similiter et ceteri authentici preter deuterum, qui semitonium tantum admittit. Itemque protus infra finalem suum descendit  in sonum sibi uicinum, aliquando in tertium, nunquam uero in legitimis cantibus in quartum. Similiter et alii tres authentici iuxta ordinem finalium suorum.

Deuterus constat ex secunda specie diapente et secunda specie diatessaron superius, illo scilicet modo quo supra tractatum est. Subiugalis eius ex eadem specie diapente, et ex eadem specie diatessaron inferius; ex superiori autem sermone potes et istud comprehendere. Tritus authentus, qui est  tonus quintus, constat ex tertia specie diapente et tertia specie diatessaron superius. Tetrardus authentus [qui est tonus septimus] constat ex quarta specie diapente et ex forma prime speciei diatessaron superius modo dicto. Subiugalis eius ex eadem specie diapente, et ex prima specie diatessaron inferius  [secundum quosdam, reuera tamen forma est prime illius speciei]. Omnis itaque tonus subiugalis eamdem habet diapente et diatessaron quam  authenticus eius; differunt autem in hoc quod authentus diatessaron habet supra diapente, subiugalis uero infra.

8.  Primus igitur modus uel tonus intenditur ad acutam d, id est paranete diezeugmenon, raro autem ad e, que est nete diezeugmenon, et descendit ad C, id est parypate hypaton, rarissime uero ad B que est hypate hypaton, habens inter D et d quartam diapason formam, supra uero et infra chordam, et ut dictum est, rarissime duas inferius. Secundus modus ascendit ad a, id est mese, raro autem ad b, uel [Figure: [Symbol] 1Kb] , id est ad trite synemmenon, uel paramese; remittitur ad A, que est proslambanomenos, interdumque adhuc sono inferius, quam moderni, ut supra dictum est, addiderunt, et  Greca littera notauerunt. Possidet autem hic modus inter A et a primam diapason speciem, supra uero rarius et infra uocem. Et hi sunt magister primus eiusque discipulus. Magistri autem, id est primi toni cantus incipitur sex neruis, scilicet C D E F G, a, habens cola et commata, id est membra et incisiones, quas distinctiones cantus appellamus, in eisdem. Cantus uero discipuli, id est secundi toni habet principia legalia quatuor A B C D, a multis uero usitata sex A B C D E F, in quibus etiam cola et commata. Quod si primi cantum C, uel D, uel E, uel F, inceperis, non minus quam c. acutam  , id est trite diezeugmenon, ut cuiusmodi sit, ascendendo discernas. Si uero secundi cantum in eisdem inceperis, non minus quam ad B deponas, ut cuius sit remittendo  ostendas. Sed in eo iudicio quatuor tantum principia unicuique dabuntur discipulo.

Tertius modus intenditur ad e, id est nete diezeugmenon, raro autem remittitur ad D que est lichanos hypaton. Habet principalis cantus distinctiones neruis sex D E F G, a [Figure: [Symbol] 1Kb] possidens inter E et e, id est inter hypate meson et nete diezeugmenon, quintam diapason speciem, supra uero et infra uocem. Quartus modus ascendit ad [Figure: [Symbol] 1Kb] , id est paramese, raro ad c que est trite diezeugmenon; descendit uero ad B, continens inter B, et [Figure: [Symbol] 1Kb] secundam in diapason formam, supra uero chordam. Cuius cantus secundum quosdam sex neruis, legaliter uero quatuor incipitur B C D E, et sex distinguitur B C D E F G. Et hi sunt secundus magister eiusque discipulus. Quod  si magistri cantum D uel E inceperis, non minor, quam ad d, id est paranete diezeugmenon, sit modus intensionis:  si discipuli, non minor, quam ad C depositionis, ut cuiusmodi sit intendendo uel remittendo discernas.

Quintus modus intenditur ad e, que est trite hyperboleon, raro autem ad g, et remittitur ad C, hoc est hypate meson, continens inter F et f sextam diapason speciem, supra uero et infra uocem. Cuius cantus principia et distinctiones sunt sex E F G, a b c ab hypate meson ad trite diezeugmenon.

Sextus modus ascendit ad c, que est trite diezeugmenon,  raro autem ad d, hoc est ad paranete diezeugmenon: et descendit ad C, que est parypate hypaton, possidens inter C et c tertiam diapason formam, supra uero aliquando chordam. Cuius cantus principia legalia sunt quatuor, C D E F, secundum quosdam sex, sicut et distinctiones C D E F G a, et sunt tertius magister eiusque discipulus. Si magistri cantum E uel F inchoaueris, ad e, que est nete diezeugmenon, sit minimus modus intensionis, discipuli uero ad B remissionis, ut cui deputari debeat tali differentia patefiat.

Septimus modus intenditur ad g, id est paranete hyperboleon, et remittitur ad E, id est ad parypate meson, continens inter G et g septimam diapason speciem, supra uero et infra uocem. Huius cantus  principia et distinctiones sunt sex, F G a [Figure: [Symbol] 1Kb] c d. Octauus modus ascendit ad d, id est paranete diezeugmenon, raro autem ad e, descendit uero ad D, id est lichanos hypaton, possidens inter D et d, secundum primum magistrum, quartam diapason formam, supra uero chordam. Hunc enim Ptolomeus adnexuit, et quia diapason octaua specie caret, quartam ut primus obtinuit; qui, quamuis eamdem habeat speciem, diuersam habet finalem et non eamdem ad C remissionem. Huius cantus initia ut aliorum discipulorum legalia sunt quatuor, D E F G; usurpata sex, sicut distinctiones D E F G a [Figure: [Symbol] 1Kb] . Et hi sunt quartus magister eiusque discipulus. Si magistri cantum F uel G inceperis, ad f, id est trite  hyperboleon sit minimus modus intensionis; discipuli uero causa supradicte differentie ad E remissionis.

Hec est regula intensionis et remissionis octo modorum, et hec est sequenda lex eorum, quam per singulorum tonorum proprii cantus dissonantiam subtilis et cauta modernorum exarauit diligentia. Antiquitus enim authentici, cum plagis etsi non equaliter intendebantur, indifferenter tamen omnes in quartam uel in quintam chordam remittebantur, quod adhuc multorum cantuum indifferentes inter authentos et subiugales descensus testantur. Unde in pluribus interdum pro ascensu, maxime uero pro descensu fit sepe dubietas utrum authento an plagi eorum tribuatur proprietas. Hinc iuniores subtilius  et acutius adiudicando et certius legaliusque discriminantes, nec ex toto antiquis consentiunt, nec ex toto dissentiunt. Aiunt enim oportere inter modos certas esse differentias, ut cuiuscunque modi sint, cognoscere possimus cantilenas. Sed si primus modus ab acuta e ad A, id est, a nete diezeugmenon ad proslambanomenon remittatur; secundus uero a paramese, que est [Figure: [Symbol] 1Kb] , ad eamdem A deponatur: si inter A et a, id est, inter mese et proslambanomenon, cantus non excedens componatur et in D utriusque finali regulariter terminatur, incertum est cui potius deputetur. Idem contingit in ceteris; ad quam  incertitudinem propulsandam prescriptam iuniorum probamus regulam  .

9.   Animaduertendum nunc est cum omnis authenticus a suo finali incipiens licenter in nonum sonum ascendat; non quod semper id eueniat, sed quod hec eius scandendi sit potestas, et nonnisi in sibi uicinum et aliquando in tertium, ut supra etiam aliquid tetigimus, descendat. Subiugalis uero eius in quintum locum ascendat, in quartum autem nec non et quandoque in quintum descendat; et ex hoc facilis sit cognitio authentici uel sui subiugalis  . Quid de his sit sentiendum, qui nec ad diapente pertingunt  , [nec inferius diatessaron admittunt], uel supra diapente diatessaron minime habent, sed nec inferius ad diatessaron pertingunt;  uel si diatessaron quidem inferius habent, et supra diapente aliquid, non tamen usque ad diatessaron ascendunt; talis enim ordo super his nobis est seruandus. Si quis cantus a finali suo ad diapente non pertingit, nec diatessaron inferius habet pro sui breuitate uel imperfectione, solemus eum subiugali designare, exempli causa, inter protum et eius subiugalem: antiph. Benedicat nos Deus Deus; ant. Beata mater; ant. Celi celorum; ant. In omnem terram; ant. Iuste et pie; ant. Iuste iudicate. Inter deuterum et eius plagin: Ant. Benedicat terra Domino, licet quantum ad iudicium aurium conuenientius sonet ad tertium quam ad quartum, non solum presens regula repugnat, uerum etiamsi, iuxta hanc sonoritatem, ipsam uelis inchoare, nullo modo ad  finalem recto tramite poteris canendo peruenire. At si hanc ad differentiam quarti toni ita finias seculorum amen, ac semitonio altius, id est, a parypate meson incipias, absque lesione poteris ad finalem peruenire. Si uero ad diapente quidem peruenit, et nec supra nec infra diatessaron habet; quia diapente amborum commune est, cantus quoque communis sit; ita tamen ut eorum alteri tribuatur cuius et frequentior usus habetur. Ecce has antiphonas uel his similes, id est, ant. Biduo uiuens; ant. Lux orta est, ad protum canimus. Has uero, que simili modo incipiunt, in eumdem locum ascendunt ac descendunt in eumdem, id est ant. O Domine, saluum; ant. Oblatus est ad subiugalem eius canimus.

 Tales uero solent quidam medios tonos uocare. Et quia inter singulos quatuor authenticos et subiugales huiusmodi reperiri possunt, hos quatuor illis octo adiiciunt, et duodecim tonos dinumerare contendunt. Si uero ultra diapente aliquid superius ascendit, nec inferius diatessaron habet, cantus ille  authentici erit: quod frequentius, quam ut exemplo indigeat, euenire solet: quamuis hoc non usquequaque procedat, ut in illa antiphona aduerti potest, ant. Iste cognouit, que supra diapente semitonio ac tono ascendit; infra finalem uero duobus tonis descendit. Quam tamen quarto tono ideo aptamus, quia tertio euphonia repugnante nequimus. Item Ant. Dixit Cesar ad Hippolytum, cum tono et semitonio supra diapente altius ascendat, non tamen hanc secundum regulam septimo, sed octauo regimus tono, non id artis magisterio dictante, sed uocis sono cogente. Sin autem inferius diatessaron habuerit, subiugalis erit, ut in hac ant. In spiritu humilitatis, ubi in eo loco: sic fiat, diapente tono supergreditur, sed quia diatessaron habet inferius  hoc loco: hodie, subiugalis, ut supra diximus, erit. uel certe si utrumque, et supra diapente et infra diatessaron inuenitur habere, authentico magis debet aptari. Quanquam hec regula partim cantorum inscitia, partim longo usu inueterato constet omnino in multis uitiata, tum in quotidianis antiphonis, que inueniuntur composite ex psalmis, tum etiam in aliis plurimis cantionibus, in nocturnis uidelicet ac diurnis. Quod quidem ad regulam aliquatenus posset corrigi, si inolita consuetudo ab ore cantantium potuisset ullo modo euelli, ut ex paucis subter positis liquebit exemplis. Ant. Petrus autem seruabatur, que cum sit primi toni, et per suum diastema uel systema, hoc est, cola et comma, semper ad finalem primi toni recurrat, ita canendo,  ant. Petrus autem seruabatur in carcere,  item, Et oratio fiebat pro eo sine intermissione ab Ecclesia. Ubi in a, syllaba apud quosdam incipit a recto deuiare, et in tertium uel quartum tonum declinare, quod tamen talibus neumis, si quis curat, poterit emendare, ut sic canat, ab Ecclesia ad Deum. Item ant. Et respicientes, ant. Pastor bonus, cum sint magis tertii toni, apud plerosque minus regulariter sortiuntur finem octaui. Quod taliter potest corrigi, si in fine harum antiphonarum, ubi canendum est Alleluia, a prima syllaba, id est al., que uenit in mese, per diatessaron in medio, uocibus connumeratis, in finalem descendat ita  : Alleluia. Ideoque magis has tertii toni auctoritate regimus, quia iuxta illum supra diapente diatessaron habent;  iuxta octauum uero inferius diatessaron carent, cum supra diapente altius tono abundent

10. Interdum etiam miro quodam euenit modo ut unum idemque melum eque congruenterque cantari possit hoc et illo tono, ueluti he antiphone, ant. Gloriosi principes; ant. Malos male; ant. Nouit Dominus;  ant. Nemo te cond.; ant. Qui odit; que tam sexto quam octauo reguntur et finiuntur. Quas nonnulli magis uiolenter quam uere ad tertium tonum conantur inflectere. Item hoc R\ Genti peccatrici tam triti quam tetrardi sono regitur; unde eiusdem responsorii uersus apud alios ad triti, id est quinti toni modum ita canitur, u\ Esto placabilis  , apud alios uero ad tetradum sic, u\ Esto. Antiphone, que uniformiter ab O incipiunt, ut ant. O sapientia, ant. O rex gentium, et his similes, uelut in quodam biuio inter protum et eius subiugalem consistunt, eo quod tono diapente in omnibus superuadunt, diatessaron inferius in quibusdam habent, in quibusdam uero minime. Sed frequentior usus in subiugali preualuit, quia in eiusmodi cantilena aliquoties  non solum diatessaron, sed et diapente inuenitur inferius, ut in illa antiphona O Rex glorie, in illo loco, spiritum, sed hec apud quosdam. Quanquam illi non errent qui eas duntaxat, que diatessaron inferius non habent, ad protum inflectunt.

11. Propter huiusmodi aliosque deuios errorum anfractus debet peritus cantor caute inspicere utrum cantus regulari a suo finali incipiat ordine, an legitime currat, ne quid naturali uitiata qualitate absonum fiat; si rata tonorum semitoniorumque dimensione consonantie bene conueniant, ne extra metam inferius aut superius canendi exordium sumat; si ad finalem suum recto legis tramite recurrat; qui finales illius et illius existant. Finales ergo sunt lichanos hypaton, hypate meson, parypate  meson, lichanos meson. Omnis ergo proti et subiugalis eius, id est, primi ac secundi toni melodia lichanos auctoritate regitur ac finitur. Deuteri uero, eiusque subiugalis, id est, tertii ac quarti hypate meson regitur ac finitur. Tritus cum suo subiugali, id est, quintus cum sexto parypate meson regitur et finitur. Tetrardus cum suo subiugali lichanos meson sono regitur et finitur. Et hec est eorum regula ad quodlibet melum inchoandum, ut nec supra quintum superiorem, nec infra quintum inferiorem locum aliquando incipiant, sed inter eas octo uoces uel aliquando nouem initia sua cohibeant.

Notandum uero est quod quinto semper loco superioribus cum inferioribus finalibus quedam talis  concordia est, ut aliqua mela in eis quasi regulariter inueniantur finire, uelut hoc responsorium, Factum est dum tolleret. Quod quidem regulariter incipiens, sed extra regulam ultra nonum in decimum sonum ascendens, nequaquam terminat in lichanos hypaton finali, sed in mese eius sociali. Eodem modo clauduntur R\ Terribilis est; communio Cantabo Domino. Hoc ergo socialitatis fedus obtinet lichanos hypaton cum mese, hypate meson cum paramese, parhypate meson cum trite diezeugmenon, lichanos meson cum paranete diezeugmenon. Cum inferioribus quoque quartis, et in quibusdam quintis parem habitudinem habent; quamuis hoc magis ad initia  illorum, quam ad finem pertinere soleat. Fit etiam miro quodam modo ut finales non solum in quintis, ut diximus, regionibus suos habeant sociales, uerum etiam in quartis superioribus locis sibi inueniant compares, ut quemadmodum membra cantionum, que sunt cola et commata, in finalibus et in quintis locis, ita per arsin et thesin consistant sepius in quartis. Amplius autem, quod omnis tropus, siue ille authenticus sit, siue plagis, si quarto a finali loco diligentius intueatur, mira ac diuina quedam concordia inueniatur, ita ut si quis cantus a finali in quartum locum transponatur, legitime uideatur sub eodem modo uel tono currere, et in eodem uelut in finali regulariter desinere: adeo ut pleraque mela ab ipsis finalibus seu dextera leuaque apta  incepta minus conueniant propter semitonia, que desunt per loca; a superioribus uero inchoata absque ullius soni diminutione decurrant modeste, finiantque in socialibus honeste. Ut enim hoc clarius elucescat, ex quarto tono ponamus hec sub exemplo. ant. Factus sum, ant. O mors ero, ant. Sion renouab., ant. Sion, noli timere, ant. uade iam. Si has antiphonas tertio a finali loco, id est, a lichanos meson incipere uolueris, in modulando deficis, dum semitonium, ubi esse debuit, minime reperis. Sin autem quartum locum, id est mese, attendas, ac interposito primum semitonio in synemmenon, deinde tono, sicque tertio loco, hoc est, paranete synemmenon easdem inchoaueris, totam cantilenam absque sui lesione uidebis decurrere, donec ad finalis sui  comparem, id est, mese eam contingat in fine peruenire.

Similiter eiusdem modi antiphonas, uidelicet ant. Ad te, Domine, leuaui, ant. Ex Aegypto uocaui, si a finali ordiri contendis, minus apte in medio conuenire peruidebis. Si autem quarto loco, id est, mese incipiunt, absque neumarum dispendio modulantur, donec ibidem finem sortiantur. Quod quidam minus intuentes, magis has et huiusmodi putant septimo, quam quarto regi tono, quanquam non negent easdem finem sortiri in quarto. Idem neumarum defectus in illa communione Beatus seruus, que est tertii toni, proueniet, nisi ab hypate meson transposita in mese fuerit. Non minimum etiam a plerisque  erratur in his antiphonis, ant. Ante me non est formatus, ant. Ex quo facta; qui putant eas in principio septimo tono debere regi, propter similitudinem cantilene, quam uidentur cum superioribus in initio habere, cum apertissime constet, easdem et ab ipso primi toni finali congruenter incipere, legitime per diastemata et systemata in quartis uel quintis locis currere, regulariterque in eodem finali terminum sortiri. In octauo quoque si illam communionem De fructu operum, a finali cantare ceperis, in medio cantilenam minus apte conuenire per sua limmata uel semitonia cognosces. Si uero post duos tonos et unum semitonium quarto loco orditus fueris, totam cantilene huius seriem per  ordinabilem progressionem senties ad socialis sui pertinere finem.

Idipsum in quintis locis euenire solet, uerbi gratia, nisi enim he antiphone, Alias oues habeo; Domine, qui operati sunt, que sexti sunt toni, in quintum transponantur locum, hoc est a parhypate meson in trite diezeugmenon, nequaquam in regulari monochordo seruare poterunt ordinem suum.

Hec pauca pro exemplis sint posita. Ceterum ut in huiusmodi defectionibus solet necessario synemmenon in superioribus aliquando suffragari, ita nonnunquam uidetur refragari, in his duntaxat cantibus, qui in inferioribus per synemmenon decurrunt; cuius uicem in superioribus supplere nequeunt, sed et hoc aliquando, non semper. Hoc  uero in talibus est obseruandum, ut si cantus a finali incipiat, quarto loco nichilominus incipere ualeat, sin autem inferius uel superius, quoto loco ibi a finali tono, hic ordiatur a quarto sociali.

Oportet etiam et illud considerare ut cum in omnibus subiugalibus tonis ascensus usque in diapente et ultra suppetat, protus quoque usque in nonum sonum in talibus ascendere ualeat  , et tres alii authentici, uidelicet quintus et septimus, in locum regulariter sibi ordinatum deficientibus neruis minus proueniant, quod doctus cantor, quoties id ratio exposcit, inferius redeat, ut per octaua loca uoces resumat, quas in superioribus non inuenerat. Sed quando uocum interuallo singuli authentici uel laterales eorum supra uel infra a finalibus distent in  differentiis suis, uel quam ad ultimam seculorum. Amen syllabam habitudinem seu spatiorum dimensionem habeant, melius ostendemus, cum in ipso tonorum libello suis in locis id explicare curabimus, quia arctius memorie commendatur quidquid pre oculis habetur. Hoc tamen interim breuiter notandum quod omnis principalis sonus, siue ille sit authentici cuiuslibet siue plagis eius, semper a finali suo, in quem regulariter desinit, incipiat.

12. Differentie uero, que ornatus causa peritorum cantorum placito sunt inuente, a nobis ita sunt ordinate, ut cuiusque toni differentia, si qua in ipso finali incipiat, primum locum obtineat, secunda uero proximum inferius locum, sicque inferius quousque inuenitur progreditur. Deinde superius  proximo, quo occurrit, loco iterum incipiat currere ordine suo usque dum ad quintum locum perueniat, ubi unusquisque finalis socialem suum inueniat, quatenus ipse finalis quasi quidam dux, ac princeps moderatorque in medio residens, ex utraque parte sui differentiis condat legem inchoandi. Ipsas uero differentias quidam definitiones uocant. In quo prouidendum, ne dum quis uerbum definitionis audierit, eo sensu accipiat quo sapientes definierunt, definitionem dictam esse orationem que id  quod definit explicat quid sit. Sed hic definitionem nichil aliud quam differentiam intelligat, qua initia cantus uel seculorum. Amen a sono principalis toni siue in extensione, siue in remissione, siue etiam eodem loco incipiendo, suaui ac concordabili quadam differunt diuersitate. Quanquam nos rectius differentias quam definitiones dici debere arbitremur, maxime cum non aliquid ibi quid sit definiamus perorando, sed uarie seculorum. Amen canendo, aliterque melum ordiendo sonum discernamus a sono  .

13. Inueniuntur et moduli ad uim cuiusque toni inuestigandam antiquitus constituti, ut puta Noan Neane. Neis Neane  . In quibus magis intelligimus syllabas modulationi aptas quam significatiuas rerum notas, quas una cum aliis uersiculis a  modernis tam ad antiphonas quam ad introitus et communiones repertas, in capite singulorum tonorum apposuimus, quatenus per hec rudi cantori facilior pateret uia intelligendi.

14. Ceterum si quis cantus contra legem finalium ortus inceperit, uel aliter contra regulam in processu uariauerit, nec debito fini occurrerit, ita ut ab uno tono ordiatur et in alio terminetur, hic talis magis nothus quam legitimus est iudicandus. Quapropter non solum hec atque alia huiusmodi uitia in cantionibus sunt precauenda, uerum etiam peruigili obseruandum est cura uti attendas in neumis, ubi rare  sonorum morule breuiores, ubi uero sint metiende productiores, ne raptim et minime diu proferas quod diutius et productius precinere  statuit magisterialis auctoritas. Neque audiendi sunt qui dicunt sine ratione omnino consistere quod in cantu apte numerositatis moram nunc uelociorem, nunc uero facimus productiorem, si grammaticus quilibet te reprehendit, cum in uersu eo loci syllabam corripias ubi producere debeas, nulla alia causa naturaliter existente cur magis eam producere debeas, nisi quia antiquorum ita sanxit auctoritas; cur non magis musice ratio, ad quam ipsa rationabilis uocum dimensio et numerositas pertinet, succenseat quodammodo, si non pro qualitate locorum obserues debitam quantitatem morarum? Si aliquando offendere te potuit male prolatum, quod est extra te, quanto magis, quod est infra  te? non enim grammatica, sed musica  hominem consistere percepimus: quod, ut uiri eruditissimi uerbis utar, quisquis in sese ipsum descendit, intelligit.

Idcirco ut in metro certa pedum dimensione contexitur uersus, ita apta et concordabili breuium longorum sonorum copulatione componitur cantus, et uelut in hexametro uersu, si legitime currit, ipso sono animus delectatur. At si uerso ordine in penultimo spondeum, in ultimo dactylum admittit, uel si quis in secunde coniugationis uerbo acuto accentu  in antepenultima pronuntiat ita, dócete; uel in tertia coniugatione in penultima circumflexo, legîte, omnino ipsa auditus nouitate tabescit: sic in cantilena ex ueterum auctoritate apta et modesta modulationum coaptatione coniuncta, tota anime corporisque compago delectatur; sicut econtrario ab audiendi uoluptate se suspendit, si quid in ea deprauatum sentit.

Quisquis igitur sibi uidetur sine artis huius notitia bene canere, cum interrogatus de numero uel de interuallis acutorum grauiumque sonorum nesciat respondere, uultque solummodo aurium sensui credere, non autem rationi magistre, cum utrorumque iudicium sit exquirendum, amplius tamen rationis, que ipsam ueritatem integritatemque ad  liquidum in rerum natura, in quantum possibile est, ex munere omnipotentis Artificis comprehendit, is, inquam, talis magis luscinie, que uerno anni tempore ac si numerose et suauiter canat, est comparandus quam peritus cantor habendus. Quocirca sit nostre musice cantilena rata sonorum quantitate distincta, neumarum grauitate ponderata prudenterque coniuncta, modesta, simplex et mascula, nec effeminata, quatenus eius dulcedine attacti incitemur ad psallendum Domino leti, semper memores Psalmiste uocis admonentis: Psallite sapienter.

15. Enimuero sapienter psallimus, si non solum queque interualla musicis sonis congruenter aptata obseruamus, uerum etiam, quo harmonice spatio  ipsi authentici cum subiugalibus suis inter se differant, si diligenter intendimus, ne qua confusibilis inter seipsos commutatio fiat, que magis absoniam reddat. Et quoniam tritus ac deuterus discernibili inter se, hoc est semitonii dirimuntur interuallo, ceteri uero distant tono ideoque minus aperte dignosci ualent eorum proprietates in sono, singulorum quatuor diapente cum uerborum modulatione curauimus subternotare, quatenus ex illorum ordinis circumstantia facilius cuiuscunque possit comprehendi notitia.

Igitur cum omnium diapente ex tribus tonis et semitonio constet, in eo maxime, cuius horum diapente sit, agnoscitur, si quoto semitonium positum sit loco, non negligenter inspicitur. Diapente proti  post duos tonos semitonium admittit; diapente deuteri post tres tonos, diapente triti primo loco semitonium habet; diapente tetrardi post unum tonum.  Ex hoc namque colligitur quam ueridicam super his quidam sapiens proferat sententiam. Protus, inquit, et tetrardus contrarii sunt, eo quod diapente proti prius habeat duos tonos, et postea semitonium, et in fine tonum; diapente uero tetrardi prius tonum et semitonium, postea duos tonos. Concordant autem prima specie diatessaron, excepto quod tetrardi est superior. Deuterus et tritus omnino sunt contrarii, cum diapente deuteri prius tres tonos habeat et postea semitonium; diapente uero triti prius semitonium, post tres tonos, et diatessaron deuteri sit duorum tonorum et semitonii, diatessaron autem triti semitonii et duorum tonorum. Si conuerteris diapente proti, efficitur diapente tetrardi; rursus diapente tetrardi conuersa resonat diapente proti;  diatessaron uero ipsorum non conuertitur. Si conuerteris, diapente deuteri efficitur diapente triti; rursus triti diapente conuersa resonat diapente deuteri. Similiter potest conuerti diatessaron eorum.

Nunc igitur, ut supra promisimus, ponamus singulorum diapente, uniuscuiusque a proprio finali incipientes, et per quinas syllabas, connumeratis que in medio sunt uocibus, ascendamus, itemque per alias quinas in usque finales simili modo descendamus, ita proti diapente modulando: Principium ego sum et finis; deuteri uero sic: Duo caritatis precepta sunt; triti uero in hunc modum: Tria sunt munera pretiosa; tetrardi uero sic concinendo: Nomen Domini tetragrammaton. His ita se habentibus,  ne quis me sine pudoris respectu iaculo reprehensionis feriendum putet, eo quod quasdam differentias, quibus aliqui moderni utuntur, huic operi minime addiderim, nouerit mihi id studii fuisse magis eorum qui ante nos etate et scientia rectius sapuerunt, obseruare uoluisse constitutiones quam uocum sequi nouitates. Et ne omnino intactas easdem relinquam, in primo tono aliis quam nos utuntur differentiis, ad hanc antiphonam: Biduo uiuens, ita seculorum. Amen, itemque seculorum. Amen; O beatum pontificem, tono uidelicet inferius finientes, multaque id genus, in quarto uero in hac antiphona nos scientes; in septimo in ista Loquebantur, peregrinos quosdam modulantur sonos; et si qua inueniri possunt similia. Nunc uero, si adeo huiusmodi noue  sonoritatis flagrant desiderio, agant ut libet animo. Ego uero iam desinam multa loqui, ut finis sit prologi.



TONARIUS BERNONIS Ex cod. Palatino biblioth. uatic., collato cum codice Admontensi.


 Authenticus protus constat ex prima specie diapente, et ex prima specie diatessaron superius.  Huius ultima syllaba in seculorum. Amen altius distat a finali diatessaron interuallo.



NONANNeANE.


Primum querite regnum Dei.

Seculorum. Amen.

Lichanos hypaton.

A. Angelus Domini nuntiauit, etc.  .

Differentia prima  , que a finali quidem incipit, sed mox in quintum sonum ascendit, ut sicut antiphona ab ultima seculorum. Amen syllaba in grauitate, ita secunda neuma distet diapente a prima in acumine.

Seculorum. Amen, lichanos hypaton; ant. Domine, Dominus noster, etc. He antiphone tono inferius cum subsequenti differentia taliter uadit. Amen, incipiunt, sed cum superiori post contiguum tonum statim in diapente consurgunt ideoque in medio ambarum  hic eas collocauimus, ut cuilibet earum illas attribuas, non delinquas. Ant. Amice, non facio, etc.

Differentia secunda ab ultima syllaba seculorum. Amen per diatessaron, uocibus que sunt in medio annumeratis, finalem usque descendit sicque tono inferius incipit.

Seculorum. Amen, ant. Amen, dico uobis, etc. He antiphone, licet a finali incipiant, tamen quia per quilismata, que nos gradatas neumas dicimus, magis gutturis quam chordarum uel alicuius instrumenti officio modulantur, potius huius differentie sono quam principali ipsius authentici promantur modo.

Seculorum. Amen; ant. Columna es; ant. Euge, serue bone.

 He antiphone tono ac semitonio superius a finali suo sub eiusdem differentie sono incipiunt. Habet etiam hec eadem differentia in his et in aliis simibus uicinitatem quamdam cum eo qui est plagis proti.

Parhypate meson. Ant. Ananias, Azar, etc. Differentie tertie huius seculorum. Amen a finali diatessaron interuallo distat; ipsa autem ab eadem finali tono et semitonio inchoatur superius, tono ab Amen inferius.

Seculorum. Amen; ant. Apertis thesauris, etc. Differentia quarta, que cum eodem loco quo et superior ordinatur, melius tamen sono uocis per Amen in fine dignoscitur.

 Seculorum. Amen; ant. Alleluia ego sum uitis, etc. Differentia quinta ultimam sui Amen syllabam quinto loco a finali superius deponit, ordiendi uero melum in medio diapente  initium sumit.

Seculorum. Amen; ant. Circumdantes. Differentia sexta Amen quarto a finali loco in acumine deponit, canendi uero exordium tono inferius assumit in parhypate meson; quidam uero altius hoc ad lichanos meson inchoant.

Seculorum. Amen; ant. Aue, Maria, etc. Plagis proti constat ex eadem specie diapente qua et authenticus  eius, et ex eadem specie diatessaron inferius. In eodem uero finali, ubi incipit, seculorum. Amen, finit.


Neais.

Secundum autem simile est huic.

Seculorum. Amen; ant. Michel archangele, etc. He tono a finali distant in grauitate, reguntur tamen eodem sono.

Ant. Assumpsit iehsu.

Hec una differentia semitonio ac tono distat a finali in acumine, que fit magis interuallo quam sono.

Seculorum. Amen; ant. A seculo non est, etc. Authenticus deuterus constat ex secunda specie diatessaron  : finit seculorum. Amen altius semitonio  ac tono.


Neane.

Tertia dies est quod hec facta sunt.

Seculorum. Amen; ant. Accipiens Dominus septem. Differentia prima semitonio et tono superius incipit, ubi et ultimam syllabam finit.

Seculorum. Amen; ant. Fac benigne.

Differentia secunda semitonio ac tono altius incipit Amen suum, a se toni, a finali uero diatessaron finit interuallo.

Seculorum. Amen. Lichanos meson; ant. Domine, probasti me.

Differentia tertia in eadem quidem chorda, qua et superiores, melum inchoat, sed ultimam amen syllabam a finali sexto loco determinat.

 Seculorum. Amen; ant. Accipiens Simeon, etc.

Harum antiphonarum cantilena sexto loco a finali contra artem incipiunt, ubi et amen finit. Ant. uiuo ego; ant. Unum opus feci.

Differentia quarta eumdem quem et superior ordiendi obtinet locum, sed non similem in penultimo. Amen reddit sonum. Unde non adeo delinquit, si quis uel superiores antiphonas huius soni tenore proferat, uel istas superiores differentias sono in concinendo pronuntiet.

Seculorum. Amen, uel ita Seculorum. Amen; ant. Auferte ista, etc.

Plagis deuteri constat ex secunda specie diapente, sicut authenticus eius, et ex secunda specie diatessaron  inferius.


Neais.

Quarta uigilia uenit ad eos. Seculorum. Amen; ant. Annuntiate, etc.

Differentia prima seculorum. Amen, semitonio altius a finali determinat, at uero melum tono inferius inchoat.

Seculorum. Amen; ant. Ambulabunt mecum. Differentia secunda duobus infra finalem tonis incipit; amen syllaba inter utrasque chordas media quieuit.

Seculorum. Amen; ant. Accesserunt ad Iesum, etc.

 Differentia tertia ultimam syllabam amen semitonio et tono ultra finalem deponit, canendi autem exordium infra uno tono assumit, sicque initium et finem, id est amen, diatessaron recte coniungit.

Seculorum. Amen. ant. Ante torum.

Differentia quarta amen in finali deponit, semitonio superius incipit; sed in quibusdam finalem, in quibusdam autem tertium a finali obtinet locum.

Seculorum. Amen. ant. Anxiatus est.

Hac finali incipiunt sub eadem differentia, excepto quod in his antiphonis, ant. Ad te, Domine, leuaui, ant. ex Aegypto uocaui, minus recte semitonium euenit, si a finali cantilena currere ceperit. Qualiter uero absque neumarum dispendio ualeant modulari, plenius in proemio notare curaui. Ant. Ad  te, Domine, leuaui, etc. Isti uero semitonio et tono superius sub eodem sono incipiunt. Ant. Benedictus Dominus, etc.

Differentia quinta in tertia a finali chorda, ubi amen deponit, initium sumit Lichanos meson.

Seculorum. Amen; ant. A uiro iniquo.

Differentia sexta semitonio et tono superius incipit, amen in diatessaron a finali concludit.

Seculorum. Amen; ant. Factus sum sicut.

Hec antiphona ad finalem diatessaron ad ultimam syllabam amen resonat, superius diapente; attamen dulci quodam canori gutturis reflexu facit discrimen ab alterius differentie sonitu

Seculorum. Amen; ant. Nisi diligenter, non, etc.

Authenticus tritus constat ex tertia specie diapente,  et ex eadem specie diatessaron superius.


Neaeane.

Quinque prudentes intrauerunt ad nuptias, etc.

Seculorum. Amen; ant. Adhuc multa.

Quidam hanc a mese incipiunt ant. Laudem dicite, etc. Differentia prima supra finalem duobus tonis incipit, ubi et amen finit.

Seculorum. Amen; ant. Exsultauit Spiritus, etc.

Differentia secunda, ubi et superior amen finit, melum uero per diapente a finali superius incipit.

Seculorum. Amen; ant. Alleluia, quem queris.

Plagis triti constat ex eadem specie diapente, qua et authenticus eius, ex eadem specie diatessaron inferius.


 Neais.

Sexta hora sedit super puteum. Seculorum. Amen; ant. Ascendente.

Hec sola tono altius apud quosdam incipit ant. Nesciens mater.

He iterum ubi superiores incipiunt; ant. Notum fecit, etc.

Hec semitonio ac tono inferius sub eodem sono incipit ant. Si ego uerus Christi.

Hec differentia sexti toni amen tono superius finit, incipiendi autem exordium ab ipso finali sumit. Parhypate meson. Seculorum. Amen; ant. Benedictus Dominus; ant. Benedixit.

Authenticus tetrardus constat ex quarta specie  diapente, et ex prima specie diatessaron superius.


Neeane.

Septem sunt spiritus ante thronum Dei; seculorum. Amen; ant. Benedicta tu, etc. Hec antiphona uno tono superius incipit; ant. Ipse preibit.

Differentia prima a finali quidem ut principalis tonus incipit, et amen quinto loco superius per diapente finit, sed post initium cantilene uariando se dignoscitur a principali differre.

Seculorum. Amen; ant. Assumpta est, etc.

Differentia secunda a finali incipit, amen tono superius deponit.

Seculorum. Amen; ant. Accipite Spiritum, etc.

Differentia tertia item a finali incipit, statimque  in tertium locum ascendit, ubi et amen deponit.

Seculorum. Amen; ant. Ascendo ad.

Differentia quarta ultime amen syllabe per diapente in finali concinit, ac reciproca uice de ipsa finali in eamdem consonantiam redit.

Seculorum. Amen; ant. Aqua comburit.

He antiphone, licet post ascensum in diapente mox in alium se modum mutent, ad eamdem tamen differentiam se habent; ant. Argentum et aurum, etc.

Differentia quinta duobus tonis superius incipit, tono diatessaron amen a finali desinit.

Seculorum. Amen; ant. Benedicta filia.

Differentia sexta quarto a finali loco superius amen finit ibidemque incipit.

Seculorum. Amen; ant. Aque multe.

 Differentia septima a suo finali in amen per diapente in acumine distat, per diatessaron inchoat; differt enim ista a superiori quod hec a finali raro ad diapente peruenit, illa uero non solum in diapente licenter pertingit, uerum etiam aliquando contra legem ulterius procedit.

Seculorum. Amen; ant. Deus deorum, etc.

Differentia octaua quasi rara ac barbara in ultimo ponitur extraordinaria, que seculorum. Amen quarto loco a finali inferius deponit; melodiam uero aliquando quinto orditur loco, ita ut diapente interuallo distet a finali suo, aliquando uero quatuor, ut subiectis liquebit exemplis.

Sicut erat in principio et nunc et semper, et in  secula seculorum. Amen  ; ant. Angeli Domini ant. Martyres Domini.

Simili modo iste tonantur, quamuis inferius ordiantur. Ant. Nos qui uiuimus; ant. In Ecclesiis bened.

At uero he, que sequuntur, licet in eodem loco inchent, magis tamen principali sono per diapente respondent.

Seculorum. Amen; ant. In camino ignis; ant. Sapientia clamitat, ant. Stabunt iusti.

In his enim tribus a primo supremo usque ad nonum sonum cantilena inflectitur ita ut a finali, qui est lichanos meson, singulas chordas tangendo in quintum phthongum utraque regione ducta protendatur.

 Modi uel tropi, quos usualiter tonos uocamus, nocturnalium responsoriorum, licet a diuersis chordarum sedibus incipiant, tamen unusquisque illorum per uniformem uersuum suorum modulationem facilem sui prebet cognitionem; ueluti ex paucis, que pro exemplo subter notauimus, manifestus patet intellectus. Nisi forte multiplicata neumarum  uariarum uelit quis ipsorum uersuum modulationem decentius adornare.



AUTHENTICUS PROTUS.

    R\. Beata es, Maria.
    u\. Aue, Maria, gratia plena, Dominus tecum.
    R\. Confirmatum est.
    u\. O regem celi cui. Gloria Patri et Filio, et Spiritui sancto.





PLAGIS PROTI.


    R\. Sancta et immacul.
    u\. Benedicta tu in mulieribus, et benedictus fructus uentris tui.
    R\. Agnus Dei Christus.
    R\. Letentur celi.
    R\. Audi, Isrel. Gloria Patri.





AUTHENTICUS DEUTERUS.

    R\. Congratulamini.
    u\. Tulerunt Dominum meum, et nescio ubi posuerunt eum; si tu sustulisti eum, dicito mihi.
    R\. Postquam impleti sunt.
    u\. Saluatorem exspect. Gloria Patri.





PLAGIS DEUTERI.

    R\. Rex noster adueniet.
     u\. Ecce Agnus Dei, ecce qui tollit peccata mundi.
    R\. Sicut cedrus.
    R\. Dum transisset.
    R\. Ascendens in altum. Gloria Patri et Filio.





AUTHENTICUS TRITUS.

    R\. Benedictus qui.
    u\. Lapidem, quem reprobauerunt edificantes, hic factus est in caput anguli; a Domino factum est istud, et est mirabile in oculis nostris.
    R\. Angelus Domini locutus.
    R\. Hodie nobis celorum. Gloria Patri et Filio.





PLAGIS TRITI.

    R\. Aspiciebam in uisu.
    u\. Ecce dominator Dominus cum uirtute ueniet.
    R\. Beata es, uirgo Maria.
     R\. Decantabat populus.
    R\. Modo ueniet. Gloria Patri.





AUTHENTICUS TETRARDI.

    R\. Beata uiscera Marie.
    u\. Dies sanctificatus illuxit nobis; uenite, gentes, et adorate Dominum.
    R\. Elisabeth Zacarie.
    R\. Puer meus, noli.
    R\. Aspiciens a longe. Gloria Patri, et Filio.





PLAGIS TETRARDI.

    R\. Dies sanctificatus.
    u\. uenite, adoremus eum, quia ipse est Dominus Deus noster.
     R\. Doceam iniquos uias.
    R\. Sicut mater consolatur.
    R\. Orauit Iacob.
    R\. Senex puerum. Gloria Patri.


Toni pertinentes ad introitus et communiones per consuetam modulationem Gloria Patri satis possunt discerni. Que dum in singulis tam in antiphonis, que dicuntur introitus, quam in communionibus uniformiter uadat; nos tamen pro conseruando cantandi ordine quedam gradalia, alleluia, offertoria curauimus interponere.



AUTHENTICUS PROTUS.

Primo pro culmine tue querere iustitie, Domine, uerum summum quoque lumen fac nos; petimus ut in celo semper tibi iubilemus. Amen.


 Seculorum. Amen.

    Ant. Gaudete in Domino.
    Ant. Exsurge quare.
    Ant. Exaudi, Domine, uocem.
    Ant. Laudate, pueri.
    Ant. Iustus ut palma.
    Ant. Iustus non conturbabitur.
    Ant. Dicit Dominus: Sermones.
    Ant. Da pacem, Domine.
    Ant. Statuit ei Dominus.
    Ant. Factus est Dominus.
    Ant. Iustus es, Domine.
    Ant. Etenim sederunt.
    Ant. Misereris omnium.
    Ant. Ego autem in Domino.
     Ant. Exclamauerunt.
    Ant. Dominus secus mare.

Seculorum. Amen.
    Ant. Rorate, celi.
    Ant. Gaudeamus omnes.
    Ant. Suscepimus, Deus.
    Ant. Inclina, Domine, aurem.

Seculorum. Amen.
    Ant. Lex Domini irrep.
    Ant. Meditatio cordis.
    Ant. Sapientiam sanctorum.
    Ant. Salus autem.
    Ant. Scio autem cui credidi.


Gloria Patri, et Filio, et Spiritui sancto, sicut erat in principio et nunc et semper, et in secula  seculorum. Amen.


Gradalia.

    Grad. Miserere mei, Deus.
    Grad. Beata gens cuius.
    Grad. Posuisti, Domine.
    Grad. Sacerdotes eius.

Alleluia.
    Al. Qui timent Dominum.
    Al. Iustus ut palma.
    Al. Mirabilis Dominus.

Offertoria.
    Of. Repleti sumus.
    Of. Iubilate Deo uniu.
     Of. Benedicam Domino.

Communiones.
    Com. Ecce uirgo conc.
    Com. uos qui secuti.
    Com. Qui uult uenire.
    Com. Panis quem ego.
    Com. Principes persecuti sunt.
    Com. Manducauerunt.
    Com. Cum inuocarem te.
    Com. Domine, Dominus noster.
    Com. Cantate Domino.
    Com. Gaudete, Iusti.
    Com. Psallite Domino.
    Com. Petite et accip.
    Com. Confundantur superbi.
     Com. Posuerunt mort.
    Com. Notas mihi fec.
    Com. Amen dico uobis.
    Com. Etsi coram hom.
    Com. Dominus dabit benignitatem.
    Com. Reuelabitur gloria.
    Com. uiderunt omnes.
    Com. Fili, quid fecisti?
    Rectius has regeret authenticus tetrardus, si inueteratus permitteret usus.
    Com. Illumina faciem.
    Com. Quicunque fecerit.
    Com. Amen dico uobis.
    Com. Data est mihi.


Gloria Patri, et Filio, et Spiritui sancto, sicut  erat in principio, et nunc et semper, et in secula seculorum. Amen.



PLAGIS PROTI.

Secundum que legis uerbum, mutua quo dilectione Dei et proximi, Christe, mandasti colere, quo per hec gemine obseruantie precepta reddamus. Amen.


Seculorum. Amen.

    Ant. Dominus dixit ad me.
    Ant. Redime me, Domine.
    Ant. Ex ore infantium.
    Ant. De uentre matris.
    Ant. uultum tuum.
    Ant. Fac mecum, Domine.
    Ant. Clamauerunt.
     Ant. Terribilis est.
    Ant. Multe tribul.
    Ant. Sacerdotes eius.
    Ant. Sitientes, uenite.
    Ant. Mihi autem nimis.
    Ant. ueni et ostende nobis.
    Ant. Ecce aduenit.
    Ant. Letetur cor. quer.
    Ant. Cibauit eos.
    Ant. Dominus illuminatio.
    Ant. Dominus fortitudo.
    Ant. Me exspectauerunt.
    Ant. uenite, adoremus.


Gloria Patri, et Filio, et Spiritui sancto, sicut  erat in principio et nunc et semper, et in secula seculorum. Amen.


Gradalia.

    Grad. De necessitatibus.
    Grad. Uniuersi qui te.
    Grad. Ne auertas faciem.
    Grad. Angelis suis.

Alleluia.
    Al. Dies sanctificatus.
    Al. uideo celos.
    Al. Dominus regnauit.

Offertoria.
    Of. Laudate Dominum.
    Of. Protege, Domine.
    Of. uir erat in terra.
     Of. Ad te, Domine, leuaui.
    Of. De profundis.

Communiones.


Seculorum. Amen.
    Com. Multitudo lang.
    Com. Potum meum.
    Com. Hierusalem, surge
    Com. Letabimur in sec.
    Com. Aufer a me.
    Com. uouete et reddite.
    Com. Narrabo omnia.
    Com. Tu, puer, propheta.
    Com. Cantabo Domino.
    Com. Domine, Deus meus in te.
    Com. Exiit sermo.
     Com. Dominus iehsu, postquam.
    Com. Dominus regit me.
    Com. Dominus firmamentum.




Gloria Patri, et Filio, etc.



AUTHENTICUS DEUTERUS.

Tertia die, Christe, te resurgere et mundo ferre lumen credimus. O alme, fac nos et tuum semper laudare nomen, et in patrie te eterne regione cernentes sedere. Amen.


Seculorum. Amen.

    Ant. Miserere mihi, Domine, quoniam.
    Ant. Ego autem sicut oliua.
    Ant. Dum clamarem.
    Ant. Confessio et pulch
    Ant. Cognoui, Domine.
     Ant. Ego clamaui quoniam.
    Ant. Dum sanctificatus.
    Ant. In nomine Domini.
    Ant. uocem iucunditatis.
    Ant. Repleatur os meum.
    Ant. Si iniquitates.

Seculorum. Amen.
    Ant. Deus, dum egredereris.
    Ant. Intret oratio.
    Ant. Sacerdotes tui, Domine.
    Ant. Tibi dixit cor.
    Ant. In Deo laudabo.
    Ant. Liberator meus.
    Ant. Omnia que fecisti.
     Ant. Charitas Dei.
    Ant. Loquetur Dominus.
    Ant. Timete Dominum.
    Ant. Dispersit dedit.
    Ant. Benedicite Domino.


Gloria Patri, et Filio, et Spiritui sancto, sicut erat in principio et nunc et semper, et in secula seculorum. Amen.


Gradalia.

    Grad. Eripe me, Domine.
    Grad. Iurauit Dominus.
    Grad. Adiutor in op.
    Grad. Speciosus forma.
    Grad. Exsurge, Domine.

Alleluia.
     Al. Adducentur.
    Al. Letatus sum.
    Al. Spiritus Domini repleuit.
    Al. In te, Domine, speraui.

Offertoria.
    Of. Benedictus es.
    Of. Sperent in te.
    Of. Exsulta satis.
    Of. Perfice gressus.

Communiones.


Seculorum. Amen.
    Com. Beatus seruus.
    Com. Qui meditabitur.
    Com. Scapulis suis.
    Com. Passer inuenit.
     Com. Iustorum anime.
    Com. Gustate et uidete.
    Com. Tu, Domine, seruabis.
    Com. Dominus uirtutum.




Gloria Patri, et Filio, et Spirit., etc.



PLAGIS DEUTERI.

Quarta te noctis, Christe, uigilia discipulis dare celeste solamen nos humiles fatentes, te cantantes, laudantes, tueque nomen potentie nos quaterne tue euangelice uocis da cognoscere munimen.


Seculorum. Amen.

    Ant. Prope esto, Domine.
    Ant. Nos autem gloriari.
    Ant. Iudica, Domine, nocentes.
    Ant. De necessitatibus.
     Ant. Exaudiuit de templo.
    In aliis uero ab eadem chorda incipientibus et ad eamdem statim relabentibus, ita canitur:

Seculorum. Amen.
    Ant. Resurrexi et adhuc.
    Ant. Reminiscere.
    Ant. Misericordia Domini.
    Ant. In uoluntate.

Item, ut supra.
    Ant. Intret oratio.
    Ant. Omnis terra.
    Ant. Sancti tui, Domine.
    Ant. Scelus populi.
    Ant. Nunc scic.
     Ant. Protector noster.
    Ant. Exaudi, Domine.
    Ant. Dicit Dominus Petro.
    Ant. Sicut oculi.
    Ant. Iudica me, Deus.
    Ant. Deus, in nomine.
    Ant. Accipite iucunditatem.
    Ant. Eduxit eos Dominus.

Gloria Patri, et Filio, et Spiritui sancto, etc.


Gradalia.
    Grad. Tu es Deus qui.
    Grad. Exsurge, Domine.
    Grad. Ego autem.
    Grad. Tibi, Domine, derelictus.

Alleluia.
     Al. Excita, Domine.
    Al. Laudate, pueri.
    Al. Dextera Domini.

Offertoria.
    Of. Tui sunt celi.
    Of. Terra tremuit.
    Of. Letentur celi.
    Of. Lauda, anima.

Communiones.


Seculorum. Amen.
    Com. uidimus stellam.
    Com. Exsulta, filia.
    Com. Quod dico uobis.
    Com. Erubescant et conf.
    Com. Tanto tempore.
     Com. Dilexisti iustitiam.
    Com. Ab occultis meis.
    Com. Acceptabis.
    Com. Pater, cum essem.
    Com. Inclina aurem.
    Com. Ierusalem que ed.
    Com. Magna est gloria.
    Com. Benedicite, omnes.
    Com. Memento uerbi.
    Com. Semel iuraui.
    Com. Tollite hostias.
    Com. Feci iudicium.




Gloria Patri, et Filio, etc.



AUTHENTICUS TRITUS.

 Quinque tu, Domine, in celum uirgines te recipere dignatus es, plebi tue uerbis reuelare signis et ostendere, sensus ecce nostros, ut te precamur, Domine, te disponere.


Seculorum. Amen.

    Ant. Loquebar de.
    Ant. Miserere mei, Domine, quoniam trib.
    Ant. Domine, refugium.
    Ant. uerba mea auribus.
    Ant. Exaudi, Deus, orationem.
    Ant. Deus in loco sancto.

Seculorum. Amen.
    Ant. Circumdederunt.
    Ant. Letare, Ierusalem.
     Ant. Domine, in tua misericordia.

Gloria Patri, et Filio, etc.


Gradalia
    Grad. Locus iste.
    Grad. Ex Sion species.
    Grad. uiderunt omnes.
    Grad. Propitius esto.
    Grad. Discerne causam.

Alleluia.
    Al. Diligam te.
    Al. Memento, Domine.

Offertoria.
    Of. Intende uoci.
    Of. Populum humilem.
    Of. Benedic, anima.
     Of. Sanctificauit Moyses.

Communiones.
    Com. Intellige clamorem.
    Com. uoce mea ad Dominum.
    Com. Letabitur iustus.
    Com. Qui mihi ministrat.
    Com. Non uos relinquam.
    Com. Dicit Dominus: Implete.
    Com. Aduersum me.
    Com. Seruite Domino.
    Com. Ultimo festiuitatis.
    Com. Iustus Dominus.
    Com. Quis dabit Dominus.
    Com. Tu mandasti.
    Com. Pacem meam do.
     Com. Panem de celo.
    Com. Dico uobis.
    Com. Signa eos.
    Com. Domus mea.




Gloria, etc.



PLAGIS TRITI.

Sexta tue, Christe, potentie corporalis hora resplendet forme, Ecclesie uitam tribue salientem aque uiue, feruore quoque plene gratie hanc semper accende.


Seculorum. Amen.

    Ant. Os iusti meditabitur.
    Ant. Esto mihi in Deum.
    Ant. Omnes gentes.
    Ant. Iusti epulentur.
     Ant. Respice in me.
    Ant. Sacerdotes Dei, bened.
    Ant. Dicit Dominus.
    Ant. Exsultate Deo.
    Ant. Hodie scietis.
    Ant. In medio Ecclesie.
    Ant. Cantate Domino.
    Ant. Quasimodo.

Gloria Patri, etc.


Gradalia.
    Grad. Fuit homo mis.
    Grad. Exiit sermo.
    Grad. Ego dixi: Domine.
    Grad. uenite, filii.
    Grad. Constitues eos.

Alleluia.

    Al. Dulce lignum.
    Al. Domine in uirtute.
    A. uox exsultationis.

Offertoria.
    Of. Domine Deus, in simplicit.
    Of. Domine, conuertere.
    Of. Domine, in auxilium.
    Of. Iustitie Domini.

Communiones.
    Com. Pascha nostrum.
    Com. Tu es Petrus.
    Com. Dicit Andreas.
    Com. Mitte manum.
    Com. Quinque prudentes.
     Com. Domine, quis habitabit?
    Com. Lutum fecit.
    Com. Ecce Dominus ueniet.
    Com. Anima nostra.
    Com. uenite post me.
    Com. In splendoribus.
    Com. Diffusa est.
    Com. Qui me dignatus.
    Com. Honora Dominum.
    Com. Surrexit Dominus.
    Com. Qui manducat.
    Com. Posuisti, Domine.




Gloria Patri, et Filio, etc.



AUTHENTICUS TETRARDUS.

Septemplicem te nunc quoque nobis adesse deposcimus,  alme Paraclete, nostre mentes ut tue gratie semper exuberent perfecto munere, queque nocent exstingue, et cuncta, que proficiunt, accende semper amoris igne.


Seculorum. Amen.

    Ant. Populus Sion.
    Ant. Puer natus est.
    Ant. Oculi mei semper.
    Ant. Aqua sapientie.
    Ant. Adorate Dominum.
    Ant. Gloria et honore.
    Ant. Ne timeas, Zacaria.
    Ant. Iudicant sancti gentes.
    Ant. Respice, Domine.
     Ant. Audiuit Dominus.
    Ant. Ne derelinquas.
    Ant. Exspecta Dominum.
    Ant. uiri Galilei.
    Ant. Protexisti me.
    Ant. uenite, benedicti.
    Ant. Eduxit Dominus.

Gloria, etc.


Gradalia.
    Grad. Iacta cogitatum.
    Grad. Dirigatur oratio.
    Grad. Oculi omnium.
    Grad. Liberasti nos.

Alleluia.
    Al. Pascha nostrum.
     Al. Exsultate Deo.
    Al. uenite exsultemus.
    Al. Quoniam Deus magnus.
    Al. Domine, refugium.

Offertoria.
    Of. Precatus est.
    Of. Confitebuntur.
    Of. Eripe me de inimicis.

Communiones.
    Com. Dicite pusillan.
    Com. Tolle puerum.
    Com. Fidelis seruus.
    Com. Dum uenerit Paracletus.
    Com. Si conresurrexistis.
    Com. Populus acquisitionis.
     Com. Factus est repente.
    Com. Ne tradideris.
    Com. Erubescant et reuer.
    Com. Ego sum uitis.
    Com. Pater, si non potest.
    Com. Redime me, Deus.
    Com. Domine, quinque.
    Com. uox in Rama.
    Com. Qui biberit aquam.




Gloria, etc.



PLAGIS TETRARDI.

Octo, pie rex, Christe lucide, beatitudines euangelice gratie plebi tue prebe benignus et clemens sempiternam requiem, et refoue sine fide credentes in te.


 Seculorum. Amen.

    Ant. In excelso throno.
    Ant. Inuocauit me.
    Ant. In uirtute tua.
    Ant. Iubilate Deo.
    Ant. Letabitur iustus.
    Ant. Dilexisti.
    Ant. Probasti, Domine.
    Ant. uictricem manum.
    Ant. Miserere mei, Domine, quia ad te

Seculorum. Amen.
    Ant. Ad te leuaui.
    Ant. Lux fulgebit.
    Ant. Introduxit uos.
     Ant. Spiritus, Domini repleuit.
    Ant. Domine, ne longe.
    Ant. Dum medium.

Gloria, etc.


Gradalia.
    Grad. Benedictus Dominus.
    Grad. Propter ueritatem.
    Grad. Benedicam Domino.

Alleluia.
    Al. Adorabo ad templum.
    Al. Deus iudex iustus.
    Al. Ostende nobis.
    Al. Specie tua.

 Offertoria.
    Of. Miserere mei.
    Of. Angelus Domini.
    Of. Posuisti, Domine.
    Of. Domine, Deus salutis.
    Of. Exaudi, Deus, orationem.

Communiones.


Seculorum. Amen.
    Com. Spiritus sanctus docebit.
    Com. Christus resurgens.
    Com. Dico autem uobis.
    Com. Circuibo et immolabo.
    Com. Simile est regnum cel.
    Com. Primum querite.
     Introibo ad altare.
    Com. Oportet te.
    Com. Nemo te condemnauit.
    Com. Hoc corpus.
    Com. uideo celos.
    Com. Domine, memorab.
    Com. Spiritus ubi.
    Com. Ego clamaui.
    Com. Responsum accepit.
    Com. Lauabo inter innocentes.
    Com. Comedite pinguia.
    Com. Ego sum pastor.




Gloria, etc.

Hec munera quondam Sion animo exsultante, prout potuimus, concinendo deprompsimus: nunc  autem uelut super flumina Babylonis sedentes, malis amaricati, iam organa nostra suspendimus, lacrymabiliter clamantes ac dicentes: Quomodo cantabimus canticum Domini in terra aliena? Terra quippe nobis facta est aliena, quandoquidem nec uiuere, ne dicam cantare, licet in ea. Impleta in nobis prophetia, que olim misere ac infelici Iudee taliter est comminata: Terra uestra deserta, ciuitates uestre igne succense, regionem uestram in conspectu uestro alieni deuorant, et desolabitur sicut in uastitate hostili . Propterea defecit gaudium cordis nostri, uersus est in luctum chorus noster, cecidit corona capitis nostri , ita ut compellamur dicere: ue nobis, quia peccauimus ;  et ut quidam sapiens dicit: uacat hoc tempore potentibus opprimere, priuatis perdere, miseris flere.

Sed quid inter hec restat agendum, nisi ut in illo prophetico uolumine, in quo scripta sunt lamentationes, carmen et ue, die noctuque meditemur, ut dum filia Babylonis misera , hoc est, iniqua nos persequentium multitudo retribuente Domino recipiet retributionem, quam retribuit nobis , scilicet ue perenne, nos per lamentationes dignas potentie  uerum mereamur cantare carmen letitie, suffragantibus Principis apostolorum meritis, cuius amore tuis, beatissime Pater, in hoc opere studuimus preceptis obedire.





BERNO AUGIENSIS. DE uARIA PSALMORUM ATQUE CANTUUM MODULATIONE.
Ex ms. Salemitano Sec. XI uel XII.



SYNOPSIS.

1. Esdras Scripturam S. restituit. 2. LXX Interpretes. 3. Alie Scripture interpretationes. 4. Psalterii uersio Gallica et Romana. 5. Differentie uersionis Romane a Gallicana. 6. Differentie in Isaia et aliis prophetis. 7. Nihil canatur in Ecclesia, nisi ex S. Scriptura, aut a prudentioribus tractata. 8. uerba S. Scripture non immutentur. 9. Ninilque contra ipsius fidem ponatur. 10. De antiphonis ab O incipientibus in Aduentu, et nonnullis in festis natalitiis. 11. De officio Septuagesime, quando alleluia deponitur. 12. De responsoriis, quibus uersus non satis respondent: 13. Aut aliis mendis scatent.

 BERN. qui quod uult Deus, MEGINFRIDO, EIPENNONI, dilectis in Christo fratribus, perenne immarcescibilis glorie decus.

Rationabile mihi uidetur ut quos unus spiritus uinculo caritatis ligat, hos litterarum textus non dissoluat, imo epistola iungat, quos chare amicitie sodalitas conglutinat. Igitur fraterne dilectionis tue rogatu compulsus, o Meginfride, aliquid tibi scribere de uaria psalmorum atque cantuum modulatione, que dissimiliter uel confuse solet in Ecclesia fieri, prius cupio aliquam de interpretum translatione memoriam facere, quatenus uelut hoc quodam iacto sermonis fundamento, nostre narrationis edificium solidius surgat in altum.

1. Ut enim maiorum firmat auctoritas, omnis  ueteris Testamenti Scriptura imprimis Hebreo sermone constat conscripta. Sed post destructam Ierusalem et legem accensam a Chaldeis, dum Iudei reuersi sunt a Babylonia captiuitate in Ierusalem, Esdras, scriba doctus scientia diuina, omnem ueteris Testamenti bibliothecam et cuncta legum et prophetarum uolumina reparauit, atque in uiginti duobus uoluminibus secundum numerum Hebraicarum litterarum, constituit, correxit, ordinauit. Ad eius imitationem multi gentilium gesta aliorum congregauerunt et bibliothecas constituerunt. Inter quos quidam Episistratus floruisse dicitur; deinde Xerxes, post Seleucus ac Alexander Magnus.

2. Sed et Ptolomeus, cognomento Philadelphus, omnes litteratos studio superans non solum gentium,  sed etiam diuinas litteras in bibliothecam contulit. Nam septuaginta millia librorum, ut fertur, huius temporibus Alexandrie inuenta sunt. Hic etiam ab Eleazaro pontifice petens Scripturas ueteris Testamenti ab Hebrea lingua in Grecam conuerti, LXX Interpretes impetrauit, qui eius uoluntati satisfacerent. Nam quidam mirabiliter de iisdem septuaginta Interpretibus asserunt, quod singuli per singulas cellas diuisi ita omnia per Spiritum sanctum sint interpretati, ut nichil in alicuius eorum codice inuentum sit, quod in ceteris uel in uerborum ordine discreparet. Cui opinioni S. Hieronymus  uehementer obsistit, ita inquiens: Nescio quis primus auctor septuaginta cellulas Alexandrie mendacio suo construxerit, quibus diuisi eadem scriptitarent, cum Aristheas eiusdem Ptolomei , quod interpretatur protector fidelis, et, multo post tempore, Iosephus nichil tale retulerint; sed in una basilica congregatos contulisse scribant, non prophetasse. Aliud est enim, inquit, uatem esse, aliud interpretem. Hic spiritu uentura predicit; hic eruditione et uerborum copia ea que intelligit transfert. Et paulo superius, cum ea commemorasset que a septuaginta interpretibus sunt pretermissa, ait: Iudei prudenti factum dicunt esse consilio, ne Ptolomeus, unius Dei cultor, etiam apud Hebreos duplicem diuinitatem deprehenderet;  quod maxime idcirco faciebat, quia in Platonis dogma cadere uidebatur. Denique ubicunque sacratum aliquid Scriptura testatur de Patre et Filio, et de Spiritu sancto, aut aliter interpretati sunt, aut omnino tacuerunt, ut et regi satisfacerent et arcanum fidei non uulgarent. Legite prologum eiusdem beati Hieronymi super librum Genesis.

3. Fuerunt et alii interpretes, qui ex Hebrea lingua in Grecum sacra eloquia transtulerunt, sicut Aquila, Symmachus, Theodotion. Est etiam et uulgaris interpretatio, cuius auctor non apparet, et ob hoc sine nomine interpretis quinta editio uocatur, quam Origenes et Eusebius Cesariensis , id est, Communem uel uulgatam appellant; quam Origenes miro labore reperit et ceteris editionibus comparauit. Sed  et multi Grecie tractatores uariis modis eam transtulerunt atque corruperunt. Quam multi Latinorum et maxime Romanorum, ante sanctum Hieronymum acceperunt et hucusque utuntur, tenent et seruant. Quorum diuersitatem, imo errorem beatus Hieronymus corrigere cupiens, utpote multarum linguarum peritus, omnem Scripturam ueteris Testamenti ex Hebreo in Latinum uertit eloquium: cuius interpretatio merito ceteris antefertur, ut Isidorus ait; est enim et uerborum tenacior et perspicuitate sententie clarior. Sed et S. Gregorius papa ipsius translationem ceteris asserit esse ueraciorem. Est et  sexta editio, de qua beatus Hieronymus: »Illud, inquit, breuiter admoneo, ut sciatis aliam esse editionem, quam Origenes et Cesariensis Eusebius omnesque Grecie tractatores , id est Communem appellant atque uulgatam; aliam LXX Interpretum, que in codicibus reperitur, et a nobis in Latinum sermonem fideliter uersa est, et in Hierosolyme atque in Orientis Ecclesiis decantatur.« Et paulo post iterum infert: »sicut autem in Nouo Testamento, si quando apud Latinos questio exoritur, et est inter exemplaria uarietas, concurrimus ad fontem Greci sermonis, quo nouum scriptum est instrumentum; ita in ueteri Testamento, si quando inter Grecos Latinosque diuersitas est, ad Hebraicam confugimus ueritatem, ut quidquid de fonte proficiscitur,  hoc queramus in riuulis. autem ista, hoc est Communis editio, ipsa est que et LXX, sed hoc interest inter utramque, quod pro locis et temporibus, et pro uoluntate scriptorum uetus corrupta editio est; ea autem, que habetur in , et quam nos uertimus, ipsa est que in eruditorum libris incorrupta et immaculata LXX Interpretum translatione seruatur. Quidquid ergo ab hac discrepat, nulli dubium est quin ita et ab Hebreorum auctoritate discordet.« Hucusque Hieronymus. Hic talis ac tantus aliquando ad tribunal eterni Iudicis raptus, ubi diuina increpatione est admonitus, ut studiis diuinis insisteret et sancte Ecclesie utilitati deseruiret.

4. Inter cetera ex emendata LXX Interpretum  translatione Psalterium ex Greco in Latinum uertit illudque cantandum omnibus Gallie ac quibusdam Germanie Ecclesiis tradidit; et ob hoc Gallicanum Psalterium appellant, Romanis adhuc ex corrupta uulgata editione Psalterium canentibus, ex qua Romani cantum composuerunt nobisque usum cantandi contradiderunt. Unde accidit quod uerba, que in diurnis uel in nocturnis officiis canendi more modulantur, intermisceantur et confuse nostris psalmis inserantur, ut a minus peritis haud facile possit discerni quid nostre uel Romane conueniat editioni. Quod pius pater ac peritus magister, Hieronymus, intuens, tres editiones in uno uolumine composuit: Gallicanum Psalterium, quod nos canimus, ordinauit in una columna, in altera Romanum, in tertia  Hebreum. Et ubicunque aliquid in nostro interpositum est quod in Hebreo non habetur, obelo, id est ueru, taliter cum hoc signo notauit ÷; ubi uero ex Hebreo aliquid addidit, cum asterisco, id est stella +, hoc modo illucescere fecit.

5. Huius igitur summi doctoris, licet scientia multum inferior, utpote qui in eius comparatione nec linguam me habere putem, a longe uestigia sequens uestre dilectionis causa cupio aliquid discernere quid in antiphonis, responsoriis gradalibus, offerendis, communionibus, modulando psallamus, quid in Ecclesiis distincte proferendo dicamus. Et quia sensu sum paruulus, ingenio tardus, et si etate prouectus, senio iam defectus, more puerorum, qui  post prima elementa solent discere psalmorum carmina, imprimis incipio exordium sumens a timore: quia initium sapientie timor Domini est , ut per timorem perueniamus ad caritatem, que perfecta foras mittit timorem . Et non solum in cantu, uerum etiam in aliis quibusdam locis, ubi nostra et Romana editio in uerbis discrepare uidentur, notare nitimur.

Itaque antiphonas uel communiones, que, iuxta Romanum Psalterium canuntur: Seruite Domino in timore, et exsultate ei cum tremore, nos iuxta emendationem beati Hieronymi canimus: Et exsultate ei in tremore. In tertio psalmo, ubi illi canunt: Ego dormiui et sommum cepi; nos: Ego dormiui et soporatus sum. In quarto psalmo, ubi illi canunt:  Cum inuocarem te, et exaudisti me Deus; nos dicimus: Cum inuocarem, exaudiuit me Deus iustitie mee. Quod uero a prima persona subito transit ad secundam ita dicens: In tribulatione dilatasti mihi, more omnium prophetarum ait, qui solent tempora et personas sepissime permutare et rationis ordinem tali modo obseruare.

In quinto psalmo: Dirige in conspectu tuo uiam meam; quod, ut B. Hieronymus dicit, nec LXX habent, nec Aquila, nec Symmachus, nec Theodotion, sed sola editio habet. Denique, sicut in Hebreo scriptum est, omnes uoce simili transtulerunt: Dirige in conspectu meo uiam tuam, secundum illud quod in oratione Dominica dicitur: Pater noster, qui es in celis, sanctificetur nomen tuum; non quo  nobis orantibus sanctificetur in nobis: ergo et nunc Propheta postulat, ut uia Domini, que per se recta est, etiam sibi recta fiat.

In sexto psalmo, ubi illi canunt: Domine, ne in ira tua arguas me, neque in furore tuo corripias me; nos canimus: Domine, ne in furore tuo arguas me, neque in ira tua corripias me. Item: Conuertere, Domine, et eripe animam meam; nos dicimus: Conuertere, Domine, eripe animam meam. In septimo, ubi illi canunt: Exsurge, Domine Deus meus, in precepto; nos dicimus: et exsurge, Domine.

In octauo psalmo: uideo celos tuos, non habetur in Greco, sed in Hebreo legitur [Figure: [Hebrew Text] 1Kb] Samecha, quod interpretatur celos tuos, et de editione Theodotionis in LXX Interpretibus additum est sub  asterisco +. Ubi Romani canunt: Tibi enim derelictus est pauper: pupillo tu eris adiutor; nos relicto enim dicimus: Tibi derelictus est pauper, orphano tu eris adiutor. In illo psalmo: Dixit insipiens, finito uersu: Omnes declinauerunt, tres qui sequuntur: Sepulcrum patens est; contritio et infelicitas, usque non est timor Dei ante oculos eorum, in hebraico non habentur, sed a beato Hieronymo de Greco in nostram translationem interpositi sunt.

Illi: Custodi me, Domine, ut pupillam oculi, nos: Custodi me ut pupillam oculi. Sed ubi ipsius psalmi uerba non precedunt, nec subsequuntur, non obest si in solo uersu dicimus: Exsurge, Domine; sicut in illo uersu: Saluum fac populum tuum, Domine,  et benedic hereditati tue; nostrum Psalterium habet: Saluum fac populum et benedic hereditati tue. Ubi illi canunt: Ego autem cum iustitia apparebo in conspectu tuo; satiabor, dum manifestabitur gloria tua; nos dicimus: Ego autem in iustitia apparebo conspectui tuo; satiabor, cum apparuerit gloria tua.

In psalmo XuII: Pre fulgore in conspectu eius nubes transierunt, dicit B. Cassiodorus: non est iste uersus facile transeundus. Pre fulgore una pars orationis est, id est nominatiuus pluralis, et respondet ad nubes; nubes autem, sicut superius dictum est, predicatores diuini uerbi intelligendi sunt. In psalmo XuIII: Exsultauit ut gigas ad currendam uiam suam; nec in Greco, nec in Hebreo habetur suam, sed a beato Hieronymo sub ueru, id  est tali signo ÷ additum est. In eodem, ubi illi canunt: Lex Domini irreprehensibilis, nos, Lex Domini immaculata.

In illa offerenda: Iustitie Domini recte letificantes corda, quia desunt illa uerba, que in Psalterio posita sunt, usque in illum locum: Et dulciora super mel et fauum; rectius caneremus: Iustitie Domini recte letificantes corda et dulciores super mel et fauum. In illo tractu, ubi Romani canunt: Annuntiabunt celi iustitiam eius, nos celi non dicimus, sed canimus: Annuntiabunt iustitiam eius. Ubi Romani canunt: Et poculum tuum inebrians quam preclarum est! nostra editio habet: Et calix meus inebrians quam preclarus est. Romani canunt: uias tuas, Domine, notas fac mihi, et semitas tuas  doce me; nos uero: uias tuas demonstra mihi, et semitas tuas doce me. In illo psalmo, ubi isti canunt: Exaudi, Domine, uocem meam, qua clamaui ad te; tibi dixit cor meum: Quesiui uultum tuum, uultum tuum, Domine, requiram. Nos autem: Exaudi, Domine, uocem meam, qua clamaui, tibi dixit cor meum: Exquisiuit facies mea, faciem tuam, Domine, requiram. In illa offerenda: In te speraui, Domine, dixi: Tu es Deus meus, in manibus tuis tempora mea; nos pro eo, quod sunt tempora, habemus: Sortes mee. In illo psalmo: Conuersus sum in erumna mea, in Greco mea non habetur, sed ex Hebraico, et de translatione Theodotionis sub asterisco, id est stella +, additum est.

 In illa antiphona uel communione, ubi illi canunt: Gaudete, iusti, in Domino; nos canimus: Exsultate, iusti, in Domino. In illo introitu, ubi in cantu psallimus: Et ex omnibus tribulationibus eius liberauit eum; nos Psalterium decantando dicimus: Saluabit eum. In eodem psalmo, ubi illi canunt: Timete Dominum, omnes sancti eius, quoniam nichil deest timentibus eum; nos dicimus: Non est inopia timentibus eum. Ubi illi: Non deficient; nos: Non minuentur omni bono. In psalmo XLI, ubi illi canunt: Sicut ceruus desiderat ad fontes; nostra translatio habet: Quemadmodum desiderat ceruus, et in alio uersu: Sitiuit anima mea ad Deum uiuum; nos habemus sub asterisco + ad Deum fortem. Sciendum est in hoc psalmo bis inueniri: Salutare uultus mei Deus meus;  in secundo autem, id est in fine ipsius psalmi: Salutare uultus mei et Deus meus, ita duntaxat, ut et coniunctio de Hebreo et Theodotione sub asterisco + additum sit. In eodem: Exprobrauerunt mihi qui tribulant me inimici mei, quod apud Romanos non habetur, sed in Hebreo positum est: Exprobrauerunt mihi hostes mei.

In psalmo XLIII secundum Romanum scriptum est: Et non egredieris, Deus, in uirtutibus nostris; sed Deus ibi superfluum est. Item in eodem psalmo, cum in cantu et in uersu psallamus: Exsurge, Domine, adiuua nos, et libera nos propter nomen tuum; secundum editionem nostram solummodo dicimus: Exsurge, adiuua nos et redime nos propter nomen tuum. Ubi Romani cantant: Adiuuabit eam Deus  uultu suo, Deus in medio eius non commouebitur; nos dicimus: Adiuuabit eam Deus mane diluculo. Illi: Ascendit Deus in iubilatione; nos: Ascendit Deus in iubilo. Illi: Sicut audiuimus, ita et uidimus; nos: Sicut audiuimus, sic uidimus.

In psalmo XLuIII ille uersiculus: Homo cum in honore esset bis positus est, et in priore additam habet et coniunctionem, ut: Et homo cum in honore esset; in fine coniunctionem non habet, sed ita: Homo cum in honore esset. Illi: Inuoca me in die tribulationis tue, eripiam te, et magnificabis me; nos autem: Et inuoca me in die tribulationis, et eruam te, et honorificabis me.

In quinquagesimo psalmo illorum editio habet: Amplius laua me ab iniustitia mea, et a delicto meo  munda me; nostra uero: Amplius laua me ab iniquitate mea, et a peccato meo munda me. Illa: Quoniam iniquitatem meam agnosco, et delictum meum coram me est semper; nostra uero: Quoniam iniquitatem meam ego cognosco, et peccatum meum contra me est semper. Illa: Ecce enim in iniquitatibus conceptus sum, et in delictis peperit me mater mea; nostra: Ecce enim in iniquitatibus conceptus sum, et in peccatis concepit me mater mea. Item illa: Doceam iniquos uias tuas; nostra uero: Docebo iniquos uias tuas. Illi iuxta finem psalmi canunt: Sacrificium Deo spiritus contribulatus, cor contritum et humiliatum, Deus, non spernit; nos autem: Sacrificium Deo spiritus contribulatus, cor contritum et humiliatum, Deus, non despicies.

 In psalmo LII, qui ita incipit: Dixit insipiens, in secundo uersu additum habet: Non est, qui faciat bonum, non est usque ad unum; nos uersum finimus solummodo: Non est qui faciat bonum. At uero quarto uersui, qui ita incipit: Omnes declinauerunt, adiungimus in fine: Non est usque ad unum. Illi modulantur: Nonne cognoscent omnes, qui operantur iniquitatem, qui deuorant plebem meam sicut escam panis? et paulo post: Trepidauerunt timore, ubi non erat timor; nos autem: Nonne scient omnes, qui operantur iniquitatem, qui deuorant plebem meam ut cibum panis? et in fine uersus: Trepidauerunt timore, ubi non fuit timor. Illi: Cum auerterit Dominus captiuitatem plebis tue; nos: Cum conuerterit  Dominus captiuitatem plebis sue. Illi primum uersum subsequentis psalmi ita finiunt: Et in uirtute tua libera me; nos uero: Et in uirtute tua iudica me. Illi cantant: Exaudi, Deus, orationem meam, et ne despexeris deprecationem meam; intende in me et exaudi me; nos uero: Intende mihi et exaudi me. In eodem psalmo, ubi illi modulantur: Timor et tremor uenerunt super me et contexerunt me tenebre; nos: Timor et tremor uenit super me, et contexit me tenebra. Nec uos conturbet quod interpretes circa regulam grammatice artis singularem numerum, quod est tenebra, posuerunt pro plurali, cum, S. Gregorio teste, uerba celestis oraculi non sint inflectenda sub regulis Donati; sicut idem Propheta non ueritus ferulam grammaticorum posuit: Libera  me de sanguinibus ; et in Ioannis Euangelio: Qui non ex sanguinibus, inquit, neque ex uoluntate carnis, neque ex uoluntate uiri, sed ex Deo nati sunt . Sicut ibi numerum pluralem posuit pro singulari, ita hic singularem pro plurali posuit, Hebraice ueritatis consonantiam sequens, que dicit: Timor et tremor uenit super me, et operuit me caligo. Ubi illi canunt: Iacta in Domino cogitatum tuum; nos canimus: Iacta super Dominum curam tuam.

In illo quinquagesimo sexto psalmo ille uersus: Exaltare super celos, Deus, in medio et in fine ponitur; in medio habetur et in omnem terram gloria tua; in fine, et super omnem terram gloria tua. Ubi nos alternatim in choro canimus: Deus ostendit mihi super  inimicos meos, ne occidas eos, ne quando obliuiscantur populi mei; illi: Deus meus ostendit mihi bona inter inimicos meos, ne occideris eos, ne quando obliuiscantur legis tue. Et in sequenti uersu pro eo, quod nos canimus: Depone eos, protector meus, Domine; illi dicunt: Destrue eos, protector meus, Domine.

In psalmo LIX habetur: Iuda rex meus, Moab olla spei mee: in centesimo septimo: Moab lebes spei mee. Ubi nos dicimus: Mihi alienigene subditi sunt; Romani: Mihi Allophyli subditi sunt. In fine istius psalmi canimus: Et ipse ad nichilum deducet tribulantes nos; in alio: Et ipse ad nichilum deducet inimicos nostros. In illo uersu: Omnis terra adoret te et psallat tibi, ubi illi concludunt, psalmum dicat  nomini tuo, Domine; Romanorum editio habet, nomini tuo, Altissime; nostra tantummodo, psalmum dicat nomini tuo; Hebraica canit, nomini tuo. Ubi illi canunt: Deus, in loco sancto suo, Deus qui inhabitare facit unanimes in domo, nos dicimus: Deus inhabitare facit unius moris in domo. De hoc uersu, qui apud nos legitur: uiderunt ingressus tui, Deus, dicit B. Hieronymus: ergo a nobis ita legendum est: uiderunt ingressus tuos, Deus, et scriptoris uitium relinquendum, qui nominatiuum posuit pro accusatiuo. Ubi illi canunt: Ascendens in altum captiuam duxit captiuitatem, dedit dona hominibus, nos canimus: Ascendisti in altum, cepisti captiuitatem, accepisti dona in hominibus.

 In illo psalmo: Saluum me fac, ubi nos canimus: Operuit confusio faciem meam; illi: Operuit reuerentia faciem meam; nos: Extraneus factus sum fratribus meis et peregrinus filiis matris mee; illi: Hospes filiis matris mee. In illo psalmo: Deus, iudicium regi da, illi canunt: Omnes reges terre, omnes gentes seruient ei; nos: Omnes gentes seruient ei. In eodem dicit B. Hieronymus: Benedictus Dominus, Deus Isrel, dictus in Greco Deus bis non haberi, cum in Hebraico et apud LXX manifestissime Domini Dei, que nuncupatio mysterium Trinitatis, sit, id est, Benedictus Dominus Deus, Deus Isrel. Illi canunt: Quia zelaui in peccatoribus; nos: Quia zelaui super iniquos. In eodem psalmo: Tenuisti manum dexteram meam, et uoluntate tua deduxisti me, et cum gloria  assumpsisti me; nos uero: Et cum gloria suscepisti me.

In psalmo LXXII, cum B. Hieronymus exponeret illum uersum: Respice in testamentum tuum, quia repleti sunt, ita exposuit. Quia obscurati sunt dumis iniquitatum, dumi, inquit, interpretantur spine: hi ergo qui obscurauerunt persecutionibus suis terram tuam repleti sunt sensibus iniquitatis. Tu uero, Domine, qui per Testamentum tuum siue uetus siue Nouum, quia utrumque a te processit, etiam quod unum habetur, promisisti protegere nos, succisis nunc spinis erue nos. In illo psalmo, ubi illi canunt: uouete et reddite Domino Deo uestro omnes, qui in circuitu eius offertis munera; nos: Qui in circuitu eius afferent munera. In illa offerenda illi  canunt: Terra tremuit et quieuit; nos: Terra timuit et quieuit.

In illo psalmo LXXuII, in illo uersu, ubi multi canunt: Et meditatus nocte cum corde meo, et scopebam spiritum meum, uel scopabam; Hieronymus ita ponit: Et scrobebam spiritum meum, hoc est, inquit, fodiebam quasi agrum, ut ibi mitterem semen doctrinarum Domini. In illo uersu, ubi canitur: Sacerdotes eorum in gladio ceciderunt, multi dicunt: Et uidue eorum non plorabuntur, futuro tempore; sed nos rectius dici putamus preterito tempore: Non plorabantur, quia propheta preteritos sermones, quasi transactos narrat, et Hebraicum huic sententie congruit, cum dicit: Sacerdotes eius gladio ceciderunt, et uidue eius non sunt flete. Ubi illi: Posuerunt  mortalia seruorum tuorum; nos dicimus: Morticina seruorum tuorum. Ubi illi: Qui sedes super Cherubim, appare coram Ephrem; nos: qui sedes super Cherubim, manifestare coram Ephraim. In illo introitu: Exsultate Deo adiutori nostro, ubi illi canunt: Canite initio mensis tuba; nos canimus: Buccinate in comenia [neomenia] tuba. In illo uersu, ubi illi canunt: Scapulis suis; nos: In scapulis suis. Illi canunt: Perambulante in tenebris aruia; nos: Ab incursu et demonio meridiano. Illi: Inuocauit me; nos: Clamauit ad me. Ubi illi canunt: Iustus ut palma florebit, sicut cedrus, que in Libano est, multiplicabitur; nos: Iustus ut palma florebit, ut cedrus Libani multiplicabitur. Illi canunt: Dominus  regnauit, decorem induit, induit Dominus fortitudinem et precinxit se uirtute; nos: Dominus regnauit, decore indutus est, indutus est Dominus fortitudine et precinxit se.

In psalmo nonagesimo quarto, qui ita incipit: uenite, exsultemus Domino, ubi illi canunt: Quoniam non repellit Dominus plebem suam, nostra editio non habet. Ubi illi canunt: Quia in manu eius sunt omnes fines terre, et altitudines montium ipse conspicit; nos: Quia in manu eius omnes fines terre, et altitudines montium ipsius sunt. Illi: Et aridam fundauerunt manus eius; nos: Et siccam manus eius formauerunt. Illi: Ploremus coram Domino qui fecit nos; nos: Ploremus ante Dominum, qui fecit nos. Illi: Nos autem populus eius, et  oues pascue eius; nos: Nos autem populus, et oues manus eius. Illi: Sicut in exacerbatione; nos: Sicut in irritatione. Illi: Probauerunt et uiderunt opera mea; nos: Probauerunt, et adiungimus sub obelo ÷ me, et uiderunt opera mea. Illi: Quadraginta annis proximus fui generationi huic, et dixi: Semper hi errant corde; nos: Quadraginta annis offensus fui generationi illi, et dixi: Semper errant corde. Illi: Quibus iuraui in ira mea, si introibunt in requiem meam; nos: Ut iuraui in ira mea, si intrabunt in requiem meam.

Ubi Romani canunt: Confessio et pulchritudo in conspectu eius, sanctitas et magnificentia; nos: Confessio et pulchritudo in conspectu eius, sanctimonia et magnificentia. Illi: Tollite hostias et introite in  atria eius, adorate Dominum in aula sancta eius; nos: Tollite hostias et introite in atria eius, adorate Dominum in atrio sancto eius. Illi: Etenim correxit orbem, qui non commouebitur; iudicabit populos in equitate et gentes in ira sua; nos tantummodo: Iudicabit populos in equitate. Illi: Notum fecit Dominus salutare suum ante conspectum gentium; nos: In conspectu gentium reuelauit iustitiam suam. Illi: uiderunt omnes fines terre salutare Dei nostri; nos: uiderunt omnes termini terre.

In illo centesimo primo psalmo, ubi illi canunt: Percussus sum sicut fenum, et aruit cor meum, quia oblitus sum manducare panem meum, nos dicimus: Percussum est ut fenum et aruit cor meum, quia oblitus sum comedere panem meum. Illi canunt: Potum  meum cum fletu temperabam; nos: Poculum meum cum fletu miscebam. In illo uersu: Hoc mare magnum et spatiosum manibus, in Greco non habetur manibus, ex Hebraico et de editione Theodotionis in Septuaginta sub asterisco +, id est stella, additum est. Metaphorice dicitur de mare, quasi expansas manus habeat et in se cuncta suscipiat. Apud Romanos canitur: Exsurge, gloria mea; apud nos tantummodo: Exsurge psalterium; nam gloria mea nec apud Hebreos, neque apud ullum interpretem reperitur, sed solummodo in quinquagesimo sexto psalmo inuenitur.

In centesimo nono psalmo, qui ita incipit: Dixit Dominus Domino meo, primum nomen Domini, ut  B. Hieronymus dicit, in Hebreo his litteris scribitur, quibus Dominus Pater designatur; secundum uero nomen Domini his litteris scribitur quibus solent homines dominum uocare. Unde et a Domino Patre homini, qui a Deo assumptus est, precipitur ut sedeat. Hoc aduersus Arianos diximus et aduersus eos qui dicunt maiorem Patrem, qui iubet ut sedeat, quam ille cui iubetur. Omnia Euangelia personant de persona hominis, et nunc non est necesse approbatio, quia omnia quecunque uilia uidentur referuntur ad carnem.

Ille psalmus qui incipit: Confitebor tibi, Domine, in toto corde meo, hic in eo superfluum est. Ubi Romani canunt: Exortum est in tenebris lumen rectis corde; nos corde non habemus. Romani: In  memoria eterna erit iustus, ab auditu malo non timebit; nos: Ab auditione mala non timebit. Quia inclinauit aurem suam mihi, et in diebus meis inuocabo te, dicit B. Hieronymus in epistola sua ad quosdam: »Dicitis quod in Greco non sit te, et bene de uestris codicibus radendum est. In ipso: Placebo Domino in regione uiuorum; pro quo in Greco legisse uos dicitis: Placebo in conspectu Domini; sed hoc superfluum est.«

In illo psalmo: Confitemini Domino, Romani canunt: Circumdantes circumdederunt me, et in nomine Domini uindicabor in eis; nos: Et in nomine Domini quia ultus sum in eos. Item in eodem illi: O Domine, saluum me fac, o Domine, bene prosperare;  nos: O Domine, saluum fac, o Domine, prosperare.

In centesimo decimo octauo psalmo, ubi Romani canunt: Quam dulcia faucibus meis eloquia tua, Domine, super mel et fauum ori meo! nos: Quam dulcia faucibus meis eloquia tua super mel ori meo! Anima mea in manibus tuis semper. De hoc uersu dicit B. Hieronymus ad Sunniam et Fretulam: pro quo in Greco legisse uos dicitis: anima mea in manibus tuis semper. Sed sciendum et apud LXX et omnes alios interpretes scriptum esse: In manibus meis, et non: In manibus tuis; et omnes apud Grecos ecclesiastici interpretes istum locum sic edisserunt, et est breuiter hic sensus: Quotidie periclitor et quasi in manibus meis sanguinem meum porto,  et tamen legem tuam non obliuiscor. In eodem: Exitus aquarum deduxerunt oculi mei, quia non custodierunt legem tuam; pro quo in Greco legisse uos dicitis quia non custodiuit legem tuam; sed hoc superfluum, quia et in Hebreo legitur: Riui aquarum fluebant de oculis meis, quia non custodierunt legem tuam.

Romani canunt: uidi non seruantes pactum et tabescam; nos: uidi preuaricantes et tabescebam. In illo uersu: Domine, libera animam meam a labiis iniquis, a lingua dolosa, in Greco legisse uos dicitis, et a lingua dolosa; et ergo superfluum est. In subsequenti psalmo, ubi illi canunt: Leuaui oculos meos ad montes; nos dicimus: In montes,  Ubi illi canunt: Nisi quod Dominus, nos: Nisi quia Dominus. In illo uersu: Beatus uir qui impleuit desiderium suum ex ipsis; et in Greco dicitur uir non haberi; quod manifestissime et in Greco, et in Septuaginta continetur.

In psalmo centesimo trigesimo quarto, ubi Romani canunt: Laudate Dominum quia benignus est; nos: Laudate Dominum, quia bonus est Dominus. Ubi illi canunt: Quia iudicabit Dominus populum suum et in seruis suis consolabitur; nos: Deprecabitur. Qui fecit luminaria magna, dicit B. Hieronymus ad eos quos supra dicitis, quia in Greco inueneritis magna solus; sed hoc de superiori uersiculo, ubi legimus: Qui facit mirabilia magna solus. Ibi ergo legendum est, et hic quasi superfluum est  et non scribendum. In illo psalmo: Super flumina, ubi illi cantant: Dum recordaremur tui, Sion; nos dicimus: Cum recordaremur Sion. Illi canunt: Memento, Domine, filiorum Edom; nos: Memor esto. In illa offerenda: Si ambulauero, ubi illi canunt: Extendes manum, nos: Extendisti. In illo tractu: Eripe me, Domine, ubi illi cantant: A uiro iniquo libera me, nos: Eripe me. Illi: Qui cogitauerunt malitias in corde; nos: Qui cogitauerunt iniquitates. Illi: Ab hominibus iniquis libera me, Domine; nos: Eripe me. Illi: Laqueos; nos: Laqueum. Illi: Et funes extenderunt in laqueum pedibus meis; nos: Et funes extenderunt in laqueum. Illi: Obumbra caput meum; nos: Obumbrasti. In illo responsorio, ubi illi canunt: Educ de carcere animam meam; nos:  Educ de custodia. Ubi illi canunt: Anxiatus est in me spiritus meus; nos: Anxiatus est super me spiritus meus.

In psalmo centesimo quadragesimo tertio, ubi Romana editio habet: Qui das salutem regibus, qui liberasti Dauid seruum tuum de gladio maligno; nostra habet: Qui das salutem regibus, qui redemit Dauid seruum suum, de gladio maligno eripe me. Nec perturbare debet lectorem subita transmutatio persone uel temporis; quia solent prophete, Spiritu sancto edocti, transire de personis ad personas, et temporibus ad tempora, et sic diuina proferre eloquia. In illo introitu, ubi illi cantant: Sancti tui, Domine, benedicent te; nos: Sancti tui benedicant tibi. In illo  gradale: Prope est Dominus omnibus inuocantibus eum, ubi canitur: Laudem Domini loquetur os meum, et benedicat omnis caro nomen sanctum eius: nos: Laudationem Domini loquetur os meum, et benedicat omnis caro nomini sancto eius. In illo psalmo, ubi illi canunt: Lauda, anima mea, Dominum, laudabo Dominum in uita mea, psallam Deo meo, quandiu ero; nos: Psallam Deo meo, quandiu fuero. In illo centesimo quadragesimo sexto psalmo, qui ita incipit: Laudate Dominum, quoniam bonus est psalmus, inter quosdam contentio est utrum rectius dicatur: Laudate Dominum, quia bonus est, aut: Laudate Dominum, quia bonus est psalmus; sed ex Hebreo, ubi dicitur: Laudate Dominum, quoniam bonum est canticum, animaduertere possumus quod  rectius dicatur: Quia bonus est psalmus, id est bona res psallere, ut B. Hieronymus exponit; psallere autem, inquit, non uoce, sed corde. Quanti bonam uocem habent, et quoniam peccatores sunt, male psallunt. Bene psallit qui cantat in corde, qui cantat Christum in conscientia. Hec pauca de psalmis utcunque sufficiant dicta.

6. Nunc manum conabor transmittere ad Isaiam, qui, ut B. dicit Hieronymus, non tam propheta quam euangelista et apostolus est dicendus; ipse enim de se et de ceteris euangelistis testatur dicens: Quam speciosi pedes euangelizantium bona, euangelizantium pacem! et iterum de seipso: Spiritus Domini super me, propter quod unxit me, euangelizare pauperibus misit me. Et quia apostolus interpretatur missus, ad  ipsum quasi ad apostolum loquitur Deus: Quem mittam, et quis ibit ad populum istum? et ille respondit: Ecce ego, mitte me. Et quia multi non solum litterarum scientia minus perfecti, uerum etiam liberalibus artibus eruditi, solent in hoc propheta multo aliter quam ueritas se habeat in lectione distinguere, uel cantu uerba proferre, placuit summatim loca notare, ubi minus recte sententias distinguant, uel uerba aliter quam se ueritas habeat promunt.

Nunc primo uideamus de eo quod scriptum est: Quo mihi multitudinem uictimarum uestrarum, dicit Dominus. Et cum inferendum et distinguendum sit, plenus sum, hoc est nulla re indigeo, secundum quod alibi scriptum est: Domini est terra et plenitudo eius;  quidam uitiose huic sententiole, plenus sum, per ablatiuum adiungunt: Holocausto arietum et adipe pinguium; et post inferunt accusatiuum: Et sanguinem uitulorum et agnorum et hircorum nolui, cum priora uerba: Holocaustum arietum et adipem pinguium per accusatiuum sunt proferenda, sicut et hoc quod sequitur: Et sanguinem uitulorum et agnorum et hircorum nolui. Et iterum in eo loco, ubi scriptum est: Primo tempore alleuiata est terra Zabulon et terra Nephtalim, et in nouissimo aggrauata est uia maris trans Iordanem Galilee. Ubi quidam dictionem, que est, gentium, subsequenti sententie iungunt ita: Gentium populus, qui ambulabat in tenebris, cum longe aliter sit distinguendum. Denique due sunt Galilee, una trans Iordanem, in qua  uiginti ciuitates Salomon dedit Hiram regi Tyriorum in sorte tribus Nephtalim; altera iuxta stagnum Genesareth in tribu Zabulon circa Tiberiadem. Ad cuius distinctionem, que est in Iudea, dicit nunc trans Iordanem Galilee gentium. Deinde infert: Populus, qui ambulabat in tenebris, uidit lucem magnam. Et ubi scriptum est: Et sceptrum exactoris eius superasti, sicut in die Madian, quidam mendose pro ablatiuo singulari ponunt pluralem et dicunt: Sicut in diebus Madian.

In illo introitu, quem canimus in die natalis Domini: Puer natus est nobis, et filius datus est nobis, nostra translatio secundum Hebraicam ueritatem habet: Paruulus natus est nobis; filius datus est nobis:  et pro eo quod canimus: cuius imperium super humerum eius, Hebraica ueritas habet: Et factus est principatus super humerum eius. Et pro eo quod canimus: Et uocabitur nomen eius magni consilii angelus, in Hebreo sex nomina habentur: Admirabilis, Consiliarius, Deus, Fortis, Pater futuri seculi, Princeps pacis. Ubi notandum quod non, ut plerique putant, bina iungenda sunt nomina, ut legamus: Admirabilis consiliarius, et rursum: Deus fortis; sed Admirabilis legendum est separatim, et Consiliarius seorsum, et Deus separatim, deinde Fortis, postmodum iungenda sunt duo nomina: Pater futuri seculi, Princeps pacis.

In illa lectione: Super montem excelsum ascende, quidam codices in masculino genere habent: Qui  euangelizas Sion, et qui euangelizas Hierusalem, cum iuxta Hebraicum feminino genere pronuntiandum sit: Que euangelizas Sion, et que euangelizas Hierusalem; precipiturque Sion et Hierusalem ut super montem excelsum, id est ad alta uirtutum ascendant, et in fortitudine uocem suam exaltent, et absque timore nuntient, et dicant ciuitatibus Iuda: Ecce Deus uester, et cetera que sequuntur.

Illam antiphonam, quam quidam modulantur: Sancti, qui sperant in Domino, habebunt fortitudinem, assument pennas ut aquile, uolabunt et non deficient; in Hebreo habetur: Qui autem sperant in Domino, mutabunt fortitudinem, assument pennas sicut pennas aquile, current et non laborabunt, ambulabunt et non deficient, hoc significans, quod sancti, assumptis  alis uirtutum, sicut aquile in senectute solent mutatione pennarum reuiuiscere, ita isti in Dei seruitio semper current et non laborent, ambulent et non deficient, sicut de eis scriptum est: Ambulabunt de uirtute in uirtutem: ut post huius uite terminum, assumpto corpore immortali, Deus deorum ab eis possit uideri.

In illo responsorio: Illuminare, illuminare, Hierusalem, uenit lux tua, in Hebreo scriptum est: Surge, illuminare, quia uenit lumen tuum; nomen Hierusalem in Hebreo non habetur, ut significet ea que scripta et promissa sunt, non solummodo ad Hierusalem et ad Iudeos pertinere, sed ad omnes generationes generaliter, que in Christum erant  crediture. Et infra: Filii tui de longe uenient, et filie tue lac sugent; quidam ita distinguunt, ut dicant de lacte, et postea subiungant resurgant, putantes consequens esse ut illi dictioni de longe respondeat altera dictio de lacte. Sed B. Hieronymus alium sensum ponit ut dicat: Filie tue lac sugent, ut anime in Christo lactantes, in baptismate paruulorum, sicut Petrus apostolus dicit: Quasi modo geniti infantes, rationabile sine dolo lac concupiscite; uelut paruuli lac, id est, doctrinam apostolorum interim sugant, donec solidum perfecte doctrine cibum capere ualeant, uel sicut aliqui codices habent: De latere surgent; aut enim legendum est: Filie tue lac sugent, aut filie tue de latere surgent. Hoc significans quod, sicut Eua mater omnium ex  costa lateris Ade formata est, ita Ecclesia ex latere Christi edificata est, quando, iuxta Euangelium Ioannis, unus militum lancea aperuerat latus Christi, et statim profluxit sanguis nostre redemptionis, et aqua baptismatis, quod ita est coniunctum, ut aqua baptizemur et sanguine redimamur.

In illo cantico Ezechie, et in illo uersu: Dixi: Non uidebo Dominum; quidam codices habent: Dominum Deum, sed falso scriptum est; bis enim repeti debet Dominum Dominum, sicut B. Hieronymus dicit. Illum uersum: Non aspiciam hominem ultra et habitatorem, ita diuidunt et terminant, ut subsequens uersus ita incipiat: Quieuit generatio mea; et beatus quidem Hieronymus propter ambiguitatem uerbi primum ita transtulit, sed postea correxit:  Habitatorem quietis, uera quies et uera exsultatio uita eterna est; uita autem eterna est contemplatio et uisio Trinitatis. Quis est habitator eterne uite, nisi ipse Deus omnipotens et electi illius? In illo uersu: Domine, uim patior, quidam codices habent: Responde pro me, sed falso scriptum est; melius est enim, ut expositores dicunt: Sponde pro me, ac si diceret: Si quid erraui, tu sponde pro me, hoc est, sis mihi fideiussor, et accipe me in fide et protectione tua; non est enim uolentis, neque currentis; sed miserentis Dei est . Et iterum ibi: Domine, sic uiuitur, quidam codices habent: Si sic uiuitur; sed non est ita, sicut B. Hieronymus ait; philosophatus est rex de statu huius uite, ita dicendo: Domine, sic uiuitur, id est, ita fragilis et caduca  est humana fragilitas.

Item in illo introitu, ubi canitur: Sitientes, uenite ad aquas, et qui non habetis pretium, uenite; quidam canunt: Bibite cum letitia; sed dicendum ex iuxta prophetam: Comedite; non, bibite. Sed quomodo possumus aquam comedere? nam sacra Scriptura in quibusdam locis est cibus, in quibusdam potus; ubicunque cum difficultate capitur, cibus est, ubi uero facilem habet intelligentiam, potus est. Et est sensus: O gentiles, qui sitiendo desideratis scientiam ueteris et Noui Testamenti, uenite ad aquas baptismatis, uel ad dona Spiritus sancti, et qui non habetis argentum, id est eloquia Domini, de quibus dicit Psalmista: Eloquia Domini, eloquia casta, argentum igne examinatum, probatum; properate, cito  uenite ad fidem meam, emite dona Spiritus sancti et aquam baptismatis, non pretio auri uel argenti aut aliquo huiusmodi, sed credendo et bene operando comedite ipsam aquam, doctrinam scilicet spiritalem, uel dona Spiritus sancti, audiendo, legendo, meditando, corde retinendo.

In illa lectione, ubi legitur: Non uocaberis ultra Derelicta, et terra tua non uocabitur amplius Desolata, in quibusdam codicibus subsequitur: Sed uocaberis uoluntas mea in euo; sed falso; nam Hebraice consuetudinis est ut ex rebus uocabula semper imponant, sicut Abram, qui prius dicebatur pater excelsus; iterum quando audiuit per promissionem: Et in semine tuo benedicentur omnes gentes, appellatus  est Abraham, id est, pater multarum gentium, et Dominus Saluator inter cetera nomina appellatus est Emmanuel, quod interpretatur nobiscum Deus; ita nunc Ecclesia uocatur Hebraice Ephiba, quod interpretatur uoluntas mea in ea; et est sensus: non uocaberis ultra Derelicta a Deo, et terra tua, id est habitatio tua, non uocabitur amplius Desolata, quia Christus habitabit in medio tui; sed uocaberis uoluntas mea in ea, id est Ecclesia Christi; et dicetur de te: Ista Ecclesia Christi, que uoluntatem Domini facit. Igitur rogemus Dominum ut uoluntatem eius facientes ipsius sancte matris Ecclesie et dici et esse filii possimus, ut in eternum et in seculum seculi cum ipso et in ipso permanere ualeamus.

7. Nunc igitur libet animo notare quosdam cantus,  qui in sancta Ecclesia absque sacre Scripture auctoritate uidentur compositi, uel humano usu iuxta libitus carnalium extraordinarie compilati, non attendentes qui talia concinebant quod Dominus precipiendo per prophetam clamat: Psallite sapienter ; et in concilio Africano constitutum est ut preces et orationes, nisi probate fuerint, non dicantur, nec aliqua ex his omnino canantur in Ecclesia, nisi que a prudentioribus tractata et comprobata fuerint in synodo, ne forte aliquid contra fidem uel per ignorantiam uel per studium sit compositum. Ubi breuiter considerandum quod non solum ea que studio perfidie, sed etiam illa que simplicitate ignorantie contra fidei regulam fuerint composita, pari animaduersione sunt repudianda.  Beatus quoque Hieronymus, cum exponeret preceptum Apostoli, ubi ait: Implemini spiritu, loquentes uobismetipsis in psalmis, et hymnis, et canticis spiritualibus, cantantes et psallentes in cordibus uestris Domino ; inter cetera ait: Canere igitur, et psallere, et laudare Dominum magis animo quam uoce debemus. Unde sanctus pater Benedictus nobis precipit dicens: »Sic stemus ad psallendum ut mens nostra concordet uoci nostre.« Quomodo mens nostra uoci concordat, cum modulando in altum uocem leuamus, aut omnino de sacra Scriptura tacemus, aut uerba aut sensum in alienum intellectum mutamus, illud uirgilianum potius implentes: Dat sine mente sonum, quam illud apostolicum,  quod supra posuimus, preceptum?

8. Et mirum in modum, dum quidam huius mundi sapientes uideri et esse uolunt, per superstitiosam intelligentiam sacre Scripture uerba suo sensui applicare conantur, et uerba, que ipsa Dei uirtus et Dei Sapientia per se protulit, uel Spiritus sanctus per ora prophetarum ac apostolorum predixit, aliter secundum Donatum et Priscianum permutando canunt et dicunt, dum omnis philosophia mundana et secularis scientie doctrina originem a sacre Scripture auctoritate sumpserint. Que enim est consequentia, ut Priscianus audiatur, et ueritas, que Deus est, contemnatur? Sic enim Terentius, uirgilius, Tullius, ceterique liberalium litterarum sequaces in suis scripturis hoc meruerunt, ut eorum  dicta permanerent inconuulsa, ut sunt, aduortite, diunt, ipsus, optumus, maxumus, olli, multaque his similia, quanto magis celestium uerborum oracula in sua perseuerare debent regula! nam quidam in Euangelio, ubi legitur: Et dico huic, uade, et uadit; et alio, ueni, et uenit; cupiunt emendare: Et alii, ueni, et uenit. Et ubi sanctum Euangelium dicit: Quia uirtus de illo exiebat et sanabat omnes; illi emendant, quia uirtus de illo exibat. Et ubi Zacheus in Euangelio dicit: Si aliquem defraudaui, illi dicunt defrudaui.

Sed in illa offerenda pro defunctis, ubi canimus: Libera animas omnium fidelium defunctorum de manu inferni, et de profundo laci; aliqui cum quodam mentis cothurno canunt: de profundo lacus, minus  attendentes quod illud nomen lacus, genitiuum, iuxta utramque declinationem, id est secundam et quartam, solet perferre. uerum secundum idioma sacre Scripture sepius solet poni laci, quam lacus, precipue ubi alta fouea et abyssus uel profundum inferni designatur. Igitur Isaias propheta, qui de se dicit: Et uolauit ad me unus de Seraphim, et in manu eius calculus, quem forcipe tulerat de altari, et tetigit os meum et dixit: Ecce tetigit hoc labia tua, et auferetur iniquitas tua, et peccatum tuum mundabitur; ipse, inquam, dixit: uerumtamen ad infernum detraheris in profundum laci; et iterum: Qui descendunt ad fundamenta laci, id est inferni. Iure igitur censemus illius auctoritatem magis sequi, cuius labia mundata sunt igne celesti, quam magisterium alicuius  auctoris grammatici.

Et Daniel huic sensui congruit: Allatus est lapis unus, et positus est super os laci; et iterum: et non peruenerant usque ad pauimentum laci, donec arriperent eos leones, et omnia ossa eorum comminuerunt. Petimus igitur canendo ut Dominus animas suorum fidelium de profundo laci, id est inferni, liberet.

Debemus igitur sacre Scripture seriem firmiter tenere ac eius tenorem in omnibus inuiolabiliter obseruare, attendentes quod quidam sapiens admonet dicens: Prudens lector, semper caue superstitiosam intelligentiam, ut non tuo sensui attemperes Scripturas, Scripturis sensum tuum adiungas. Igitur constituendum est ut sacra Euangelii uerba, patriarcharum  ac prophetarum oracula, apostolorum scripta, fide integra, deuotione congrua, ut in authenticis libris reperiuntur, incommutabiliter seruemus, teneamus, custodiamus, nec aliquid addentes, nec dementes, nec mutantes, si uelimus illam comminationem euadere quam Spiritus sanctus iuxta finem Apocalypsis uidetur intentare: Si quis adposuerit ad hec, apponet Deus super illum plagas scriptas in libro isto; et si quis deminuerit de uerbis libri prophetie huius, auferet Deus partem eius de libro uite, et ciuitate sancta, et de his que sunt scripta in libro isto. Ergo si quis per grammatice artis regulam ingenium suum acuere uoluerit, exerceat se in scholis, utatur, si libet, Donato et Prisciano magistris, dummodo salua uere interpretationis integritate non  renuat debitum honorem diuinis eloquiis conseruare. Sed de his satis. Nunc uideamur de ceteris.

9. Denique illud responsorium, quod primo ponitur in antiphonario: Aspiciens a longe; uel ille introitus: In excelso throno; nec non et illud responsorium, quod canitur de sancta Maria semper uirgine: uidi speciosam sicut columbam ascendentem desuper riuos aquarum; in tota sacre Scripture serie, ubi scripta sint reperire non potui, nisi forte existunt qui dicant in initio nascentis Ecclesie multos interpretes fuisse, qui sacram Scripturam de Greco in Latinum uerterent, et inde ista assumpta sint, antequam B. Hieronymus, diuine legis interpres, totum uetus Testamentum de Hebreo in Latinum uerteret et LXX Interpretum editionem emendatam Latinis  auribus traderet. Sed probare inde aliquid non audemus unde nichil certi tenemus, quanquam ipse beatus Hieronymus in quodam sermone, quem ad Paulam et Eustochium de assumptione sancte Dei genitricis, Marie, semper uirginis, composuit, testetur, huius responsorii uerba in Canticis canticorum haberi, ita inquiens: »De huius nimirum ad celos ascensione multo admirantis intuitu secretorum contemplator celestium in Canticis sequitur: uidi, inquit, speciosam sicut columbam ascendentem desuper riuos aquarum, etc.« uerum ubi illa uerba inuenerit, utrumnam ipse ea transtulerit, incertum habemus, pro certo scientes quod iuxta hanc editionem, quam nos ab eo tenemus, minime inuenire possumus.

 Quod canitur de sancto Michele in illa antiphona uel alleluia: Concussum est mare et contremuit terra, ubi archangelus Michel descendebat de celo, quo querendum et inueniendum sit loco penitus ignoro. Illa antiphona, quam quidam cantant in Ecclesia: Sancti estis, dicit Dominus, multiplicabo numerum uestrum, ut oretis pro populo meo in loco isto, ubi Dominus hec uerba dixerit non facile inuenitur. Sed, quia Deus ueritas est, debuit ueritatem dicere qui de eo talia presumit proferre, non timens illud quod Dominus per prophetam comminatur, dicens: Numquidnam uisionem cassam uidistis et diuinationem mendacem locuti estis? et dicitis: Ait Dominus, cum ego non sim locutus .

In illo responsorio: Suscipe uerbum, uirgo Maria,  in illo loco, ubi scriptum est: concipies per aurem; et in illo responsorio: Annuntiatum est per Gabrielem archangelum Marie uirgini de introitu regis, et ingressus est per splendidam regionem aurem uirginis uisitare palatium uteri, et regressus est per auream portam uirginis, satis pueriliter et simpliciter, utinam non minus catholice dictum est. Si enim, ut illi asserunt, statim ut uerba angeli audiuit, concepit, quid faciunt more tantarum sententiarum ab illo loco, ubi angelus dixit: Aue, Maria, gratia plena, Dominus tecum, benedicta tu in mulieribus. Que cum audisset, turbata est in sermone eius; Et: Ne timeas, Maria; ecce concipies in utero, et paries filium, et uocabis nomen eius Iesum; hic erit magnus et  Filius Altissimi uocabitur, usque in illum locum, ubi sancta Maria dixit ad angelum: Quomodo fiet istud, quoniam uirum non cognosco? et respondens angelus dixit ei, non de presenti, sed de futuro predicens: Spiritus sanctus superueniet in te, et uirtus Altissimi obumbrabit tibi, ideoque et quod nascetur sanctum, uocabitur Filius Dei, usquedum Maria ita conclusit: Ecce ancilla Domini, non indicando, sed optando ait: Fiat mihi secundum uerbum tuum. His uerbis satis datur intelligi, quod nemo unquam scire potuit, potest, uel poterit, quomodo Filius Dei per uterum intacte uirginis ad saluationem humani generis intrauit, et clauso sancte castitatis sigillo exiuit. Ipsa enim iuxta Ezechielis uaticinium prefigurata est illa porta iugiter serata, soli Deo peruia, cooperante  Spiritu sancto ineffabiliter uirgo Filium Dei concepit, et in unitate persone uerum Deum et uerum hominem uirgo peperit, et post partum uirgo permansit. Unde in illo responsorio: Suscipe uerbum, ubi nos canimus: concipies per aurem, rectius diceremus: Concipies in utero. Illud uero: Annuntiatum est per Gabrielem archangelum, iure a sapientibus uidetur esse reprobatum, sicut et illud, quod in ipsa sancta Natiuitatis nocte canitur: Descendit de celis missus ab arce Patris, introiuit per aurem uirginis in regionem nostram merito refutatur, et pro eo multis Galliarum Ecclesiis, quod subter scribendo subiecimus, taliter modulatur: Descendit de celis Deus uerus a Patre genitus, introiuit in uterum uirginis, nobis ut appareret uisibilis, indutus carne humana  protoparentis Ade, et exiuit per clausam portam Deus et homo, lux et uita, Conditor mundi. u\. Tanquam sponsus.

Illud quoque responsorium, quod in ipsa sacratissima nocte canitur, ita incipiens: Sancta et immaculata uirginitas, quibus te laudibus referam, nescio; quia quem celi capere non poterant, tuo gremio contulisti, quam iuste queat reprehendi, facile potest aduerti; ait enim ad uirginitatem quasi ad quamdam feminam: Sancta et immaculata uirginitas; cum uirginitas non sit femina, sed quedam uirtus, a nomine, quod est uirgo, sic denominata; et finito responsorio apostropham ad ipsam facit, cum dicit: Benedicta tu in mulieribus, et benedictus fructus uentris tui; cum rectius et magis catholice idem  responsorium taliter modularetur: Sancta et immaculata uirgo Maria, quibus te laudibus referam, nescio, quia quem celi capere non poterant, tuo gremio contulisti. u\. Benedicta tu in mulieribus, et benedictus fructus uentris tui.

Illa antiphona, que in uigilia eiusdem Dominice natiuitatis canitur: Dum ortus fuerit sol de celo, uidebitis Regem regum; in quibusdam codicibus habetur scriptum: procedentem a Patre tanquam sponsum de thalamo suo, quamuis id, a Patre, a modernis sit abrasum; non enim Deus, Dei Filius, a Deo Patre tanquam sponsus de thalamo suo processit, sed in uirgine matre humanam naturam sibi associauit, et sic de uirginis utero tanquam sponsus  processit de thalamo suo; ideo rectius canitur: uidebitis Regem regum procedentem a Matre tanquam sponsum de thalamo suo.

10. Nunc, licet prepostero ordine, illas antiphonas conuenit conspicere, que ad inuitandum Dominum ab littera O incipiunt, et sic per ordinem eiusdem littere uadunt. Nam sicut sancitum est a sanctis Patribus, ille peroptabilis Domini aduentus trium hebdomadarum numero ante aduentum Domini est constitutus, que per singulos dies uariis antiphonarum cantilenis sunt prescripte et preordinate. Sed et tria officia per singulas trium hebdomadarum Dominicas sunt constituta, et quia idem terminus aduentus Domini a quinta Kal. Decembris usque in Nonas eiusdem mensis solet extendi, ex his diebus,  que de quarta hebdomada supercrescunt, unus aut duo dies uel tres, uel aliquando integra hebdomada, placuit antiphonarii ordinatori per singulas noctes in illa quarta hebdomada, cum supercrescere solet, matutinales laudes componere et ad uespertinales laudes ad inuitandum Deum antiphonas ordinare, incipiens a Dominica, et perueniens usque ad sextam feriam. Prima antiphona sic incipit: O Sapientia, que ex ore Altissimi prodisti, concluditur: ueni ad docendum nos uiam prudentie; secunda, O Adonai; tertia, O Radix Iesse; quarta, O clauis Dauid; quinta, O Oriens, splendor lucis eterne; sexta, O Rex gentium; septima, O Emmanuel, que omnes per illud uerbum ueni in fine clauduntur. Quas ideo notare curaui, ut aperte daretur intelligi illas solas esse,  que regulariter ac recte composite uidentur ad aduentum Dominicum inuitandum pertinere. Ille uero, que ad harum similitudinem modulantur, utrum sensu et uerbis conueniant, qui uoluerint uideant et intelligant.

In illa antiphona, que canitur in octaua Domini: Mirabile mysterium declaratur hodie, scriptum inuenimus: innouantur nature; et mirari nequeo que ille sint nature que dicuntur innouate. Nam Deus ex substantia Patris ante secula genitus, homo ex substantia matris in seculo natus apparuit inter homines uerus Deus et uerus homo, subsistens in duabus naturis, id est diuina et humana, et in una persona. Unde sic legimus in quadam synodo in ciuitate Spalensi [Hispalensi] habita: »Si quis igitur in  Domino nostro Iesu Christo aut duas naturas, aut unam noluerit credere ac predicare personam, uel si quis noluerit confiteri eumdem Deum atque hominem, id est uerbum incarnatum de Maria uirgine, pro nostra salute ueraciter natum, tantum a catholica fide reprehenditur ac demonstratur extraneus, ut sacramento redemptionis humane resistat ingratus.« Apparet igitur quod diuina natura existat inuisibilis, impassibilis, immutabilis, nec mutari, nec reparari, nec innouari potuit; humanam uero naturam uerus Deus Dei Filius in unitate persone sine diuisione aut commistione assumpsit, et nos in ligno crucis redemit, reparauit, innouauit; ac per hoc innouatio ad solam naturam hominis  pertinet, ideoque rectius dici poterat: Innouatur natura; uelut quibusdam placet: Innouator nature Deus homo factus est.

Illud responsorium: In columbe specie Spiritus sanctus uisus est, Paterna uox audita est: Hic est Filius meus dilectus, in quo mihi bene complacui, ubi finitur et terminatur, et quidam adiiciunt: Ipsum audite; que uox non in baptismate est audita, sed in monte, ubi transfiguratus Dominus, a Patre est prolata, et ideo huic responsorio non est copulanda.

11. Nunc igitur necessarium uidetur aliquid tractandum de solemnitate, que Septuagesima pretitulatur, que ad uesperam incipit et contra morem ecclesiasticum ad matutinas desinit. Igitur quecunque  festiuitates solemniter ad celebrandum sunt constitute, a priori uespera solent inchoari, et per nocturnas et matutinas horas per regulares totius diei cursus conueniunt, et sic ad secundam uesperam pertingunt. Hec sola uero, ut supra dictum est, ad uesperam incipit, et uix ad matutinas horas peruenit. Hinc coniicitur quod aliqui dulcedine canore laudis attacti hunc terminum posuerint alleluia modulationi. Unde huius nocturni officii auctor a quibusdam reprehenditur, eo quod sine sacre Scripture testimonio ad ipsum alleluia quasi quamdam personam alloquendo talem musice cantilene narrationem studuerit contexere. Sed nos ea, que ex authenticis Scripturis aliquo modo sumpta cognouimus, reticere nolumus. Nam in libro Iudicum legimus  quod quidam generum suum proficisci cupientem ita sit allocutus: Considera quod dies ad occasum decliuior sit et propinquet ad uesperam, mane apud me etiam hodie, et duc letum diem, et cras proficisceris, ut uadas in domum tuam. Ex occasione huius sententie exorsus est sic ad alleluia dicere: Mane apud nos hodie et cetera que sequuntur. In libro Sapientie legimus: O quam pulchra est casta generatio cum claritate! immortalis est enim memoria illius, quoniam et apud Deum nota est et apud homines. Cum presens est, imitantur illam et desiderant eam, cum se eduxerit, et in perpetuum coronata triumphat. Et in eodem libro: Delectatio bona in operibus manuum illius, honestas sine defectione. Et Tobiam legimus ad uxorem de filio suo dixisse:  Credo enim quoniam angelus Dei bonus comitetur ei, et bene disponat omnia, que circa ipsum geruntur, ita ut cum gaudio reuertatur ad nos. Illud responsorium: Multiplicentur a Domino anni tui, de parabolis Salomonis ex occasione huius sermonis scriptum esse credimus: Audi, fili mi, et suscipe uerba mea, ut multiplicentur tibi anni uite; uiam sapientie demonstrabo tibi, ducam te per semitas equitatis. Item illud responsorium, quod canimus: Alleluia; nomen bonum melius est quam diuitie multe, similiter in parabolis Salomonis inuenimus. Cetera uero, exceptis his que de psalmis composita sunt, ex quibus Scripture locis possint inueniri nondum reperi. Igitur rectius mihi uideretur ut ipsius alleluia cantus  in sexta feria ad uesperam inciperetur, et per diem Sabbatum celebraretur, et in uespera cum Alleluia cantu in Domini laude finiretur. Hoc enim, secundum quod sentio, ex me profero, non preiudicans aliorum prudentie, quos in laude Dei studiosos cognosco existere. Quod quidam illa responsoria, que post resurrectionem Domini in ordine sunt posita, que ita incipiunt: Si oblitus fuero tui, in hac Dominica nocte, que Septuagesima pretitulatur, uolunt ponere, uidetur mihi ratione carere, quia, si auctor Antiphonarii imprimis uoluisset ea tum decantari, ibi utique ea scriberet et non post Pascha poneret.

In illa lectione de Ecclesiastico libro assumpta, que ita incipit: In omnibus requiem quesiui, quidam  uersus in quibusdam codicibus sic habetur: Sicut cinnamomum et balsamum aromatizans; in quibusdam uero: Sicut cinnamomum et aspaltum aromatizans odorem dedi.

Illud responsorium: Salus nostra, quod canitur in Quadragesima, quidam ita concludunt: Ut securi seruiamus tibi; sed rectius canitur, ut in Genesi habetur: Respiciat super nos misericordia tua, ut securi seruiamus Regi.

12. Igitur nunc placet stylum uertere ad ea responsa, cum quibus uersus sui minime concordant, sed sensu et uerbis multum discrepant. Illi responsorio: Aue, Maria, gratia plena, illum uersum aptant: tollite portas, principes, uestras, et eleuamini, porte eternales; cum ille porte, et illi principes, et ille eternales  porte que eleuari iubentur, magis ad alias personas pertineant quam sancte Marie semper uirgini conueniant: et quia Angelus ad Mariam ait: Aue, Maria, gratia plena, illa in uersu interrogando respondit: u\ Quomodo fiet istud, quoniam uirum non cognosco? et respondens Angelus dixit ei: Spiritus sanctus.

    R\. Ecce Dominus ueniet. u\. Ecce Dominus cum uirtute ueniet, et regnum in manu eius et potestas et imperium. Super omnes.
    R\. Hierusalem, plantabis uineam. u\. Exsulta, filia Sion, iubila, Hierusalem. Surge, Sion.
    R\. Bethleem, ciuitas Dei summi. u\. Loquetur pacem gentibus, et dominabitur a mari usque ad mare. Et pax erit.
    R\. Suscipe uerbum, uirgo Maria. u\. Paries quidem  filium et uirginitatis detrimentum non patieris; efficieris grauida et eris semper uirgo intacta. Ut benedicta.
    R\. Aegypte, noli flere. u\. Ecce ueniet Dominus exercituum, Deus tuus in potestate magna. Liberare.
    R\. Descendet Dominus sicut pluuia. u\. Et adorabunt eum omnes reges, omnes gentes seruient ei. Orietur.
    R\. Ecce radix Iesse. u\. Dabit ei Dominus sedem Dauid patris eius. Et erit.
    R\. Docebit nos Dominus uias suas. u\. uenite ascendamus ad montem Domini et ad domum Dei Iacob. Quia.
     R\. Canite tuba. u\. Annuntiate in finibus terre, et in insulis, que procul sunt, dicite: Ecce Deus.
    R\. uirgo Isrel, reuertere. u\. In caritate perpetua dilexi te, ideo attraxi te miserans. In saluationem.
    R\. Iuraui, dicit Dominus. u\. Iuxta est salus mea, ut ueniat, et iustitia mea, ut reueletur. Et testamentum.
    R\. Clama in fortitudine. u\. Super montem excelsum ascende tu, qui euangelizas Sion, exalta in fortitudine uocem tuam. Ecce Deus.
    R\. Orietur stella ex Iacob. u\. Et adorabunt eum omnes reges, omnes gentes seruient ei. Et erit omnis.
     R\. Egredietur Dominus. u\. Et eleuabitur super omnes colles, et fluent ad eum omnes gentes. Et stabunt.
    R\. Precursor pro nobis ingreditur. u\. Ipse est rex iustitie, cuius generatio non habet finem. Pontifex.
    R\. uidebunt gentes. u\. Et eris corona glorie in manu Domini, et diadema regni in manu Dei tui. Et uocabitur.
    R\. Radix Iesse. u\. Super ipsum continebunt reges os suum, ipsum gentes deprecabuntur. Et erit.
    R\. Congratulamini mihi. u\. Beatam me dicent omnes generationes. Quia.
    R\. Continet in gremio. u\. Maternis uehitur, qui matrem uexerat, ulnis, angelici proceres quem stipant  agmine fido. Per quos.
    R\. Patefacte sunt. u\. Mortem enim, quam Saluator dignatus est pro omnibus pati, hanc ille primus reddidit Saluatori. Et ideo.
    R\. Qui uicerit, faciam illum. u\. uincenti dabo edere de ligno uite, quod est in paradiso Dei mei. Et.
    R\. Magi ueniunt. u\. uidimus stellam eius in Oriente. Et uenimus.
    R\. Omnipotens, adorande. u\. Te confiteor labiis, te corde, te totis uisceribus concupisco. Quia.
    R\. Agathes letissima. u\. Nobilissimis orta natalibus ab ignobili gaudens trahebatur ad carcerem. Et quasi.
     R\. Alleluia, dum presens. u\. In amicitia illius delectatio bona, quoniam immortalis est memoria illius.
    R\. Erit mihi. u\. Si reuersus fuero prospere ad domum patris mei. Decimas.
    R\. Audi, Isrel. u\. Obserua igitur, et audi uocem meam, et inimicus ero inimicis tuis. Et.
    R\. Opprobrium factus. u\. Locuti sunt aduersum me lingua dolosa, et sermonibus odii circumdederunt me.
    R\. O Iuda. u\. Corpore tantum cum cenantibus recumbebas et mentem inuidie furore armabas. Et pacis.
    R\. Surgens iehsu. u\. Una ergo Sabbatorum, cum fores essent clause, ubi erant discipuli congregati,  uenit iehsu, stetit iehsu in medio, et dixit eis: Pax.
    R\. Isti sunt Agni. u\. In conspectu Agni amicti sunt stolis albis, et palme in manibus eorum. Modo.
    R\. De ore prudentis. u\. Sapientia requiescit in corde eius, et prudentia in sermone eius. Fauus.
    R\. Locutus est. u\. Et sustulit me in spiritu in montem magnum et altum. Et uidi.
    R\. Hec est Hierusalem. u\. Porte eius non claudentur per diem; nox enim non erit in ea. Q.
    R\. Non conturbetur. u\. Ego rogabo Patrem, et alium Paracletum dabit uobis. Et.
    R\. Priusquam te. u\. Posui uerba mea in ore tuo. Et ante.
    R\. Precursor Domini. u\. Hic est enim propheta  et plusquam propheta, sicut Saluator ait. Non.
    R\. Puer meus, u\. Liberabo te de manu pessimorum, et eruam te de manu fortium.
    R\. O Hippolyte, si credis. u\. Si dictis, inquit, facta compensas, faciam quod hortaris, cui beatus Laurentius dixit. Et.
    R\. Hic est uir. u\. Strinxerunt corporis membra posita in craticula, subiicientibus prunas insultat leuita Christi. Q.
    R\. In conspectu gentium. u\. Cantate Domino canticum nouum, bene psallite ei in iubilatione. A.
    R\. O beatum uirum. u\. Oculis ac manibus in celum semper intentus, inuictum ab oratione spiritum non relaxabat. Q.
     R\. O beata Cecilia. u\. Beata es uirgo et gloriosa, et benedictus sermo oris tui. Que.
    R\. uirgo gloriosa. u\. Cilicio Cecilia membra domabat, Deum gemitibus exorabat. Et.
    R\. Cilicio Cecilia. u\. Non diebus neque usque diuinis. Tiburtium.
    R\. Beata Cecilia. u\. Sicut enim amor Dei fratrem tuum mihi coniugem fecit, ita te mihi cognatum. Q.
    R\. Cecilia me misit. u\. Inueniens ualerianus pauperes dixit: Ostendite mihi sanctum Urbanum.
    R\. Dilexit Andream. u\. Elegit eum Dominus et honestum fecit illum. Quem.
    R\. Exaudisti, Domine. u\. Domine, qui custodis pactum  et misericordiam seruis tuis, qui ambulant coram te in tote corde suo. Ben.
    R\. Domine, si conuersus. u\. Si peccauerit in te populus tuus et conuersus egerit penitentiam, ueniens orauerit in loco isto. Lib.
    R\. Initium sapientie. u\. Dilectio illius custodia legum est, quia omnis sapientia timor Domini. Lauda.
    R\. Peto, Domine. u\. Omnia iudicia tua iusta sunt, et omnes uie tue misericordia et ueritas. N.
    R\. Tempus est. u\. Benedicite Deum, celi, et coram omnibus uiuentibus confitemini ei. Et.
    R\. Domine, rex omnipotens. u\. Exaudi, Domine, orationem  meam, et conuerte luctum nostrum in gaudium.
    R\. Spem in alium. u\. Domine, Deus celi et terre, respice ad humilitatem nostram. Q.
    R\. Tua est potentia. u\. Creator omnium Deus, terribilis et fortis, iustus et misericors.
    R\. Tu, Domine uniuersorum. u\. Tu, Domine, cui humilium et mansuetorum placuit deprecatio. Con.
    R\. Disrumpam uincula. u\. Reuertar ad Hierusalem in misericordia, domus mea edificabitur in ea. E.
    R\. Muro tuo inexp. u\. Erue nos in mirabilibus tuis et da gloriam nomini tuo. Libera.
    R\. Ciuitatem istam. u\. Auertatur furor tuus, Domine, a populo tuo et a ciuitate sancta tua. Exaudi.
     R\. Qui celorum contines. u\. Non enim in iustificationibus nostris prosternimus preces ante faciem tuam, sed in miserationibus tuis multis. Exaudi.


13. Inter hec sciendum quia, etsi quidam uersus cum suis responsoriis conueniunt, ex nimia tamen assiduitate, qua sepius ponuntur, quodammodo uilescunt, et fastidium ingerunt, sicut sunt: Deus a Libano ueniet; a solis ortu; qui regis Isrel, multique huiuscemodi. Unde et nos non solum eos uersus, quos in emendatioribus Antiphonariis inuenire potuimus, emendationis causa posuimus, uerum etiam alios pro superioribus nouiter conditos adnotare curauimus. Ille uersus, qui ad illud responsorium pertinet, quod in sudore uultus tui canitur, qui ita orditur u\.: Pro eo quod obedisti uoci uxoris tue,  quidam cantant plusquam me; cum rectius dicatur plusquam mee, id est magis deberes mee uoci obedire quam uoci uxoris tue. Ille uersus: Cumque abiisset Ruben ad puteum et non inuenisset eum, a quibusdam modulatur: Scissisque uestibus; sed que coniunctio ibi superflua est, et magis regulariter dicitur: Scissis uestibus pergens ad fratres, ait.

Restat adhuc unum responsorium, quod mihi uidetur non pretereundum, quod taliter incipit: Dum deambularet Dominus in paradiso; cui uersus supponitur: Domine, audiui auditum tuum et timui. Et adiungitur quod in Habacuc propheta habetur: Consideraui opera tua et expaui, cum rectius illa dictio subsequeretur, que in Genesi legitur: Domine, audiui auditum tuum et timui eo quod nudus essem,  et abscondi me. Nec pretereundum quod Deus perditum hominem ad auram post meridie quesiuit ac nudum reperit. In meridie solet sol feruentior esse, et postmodum in auram declinare. Primus homo a feruore Solis iustitie defecit, quando in amore Conditoris non stetit; ad auram post meridiem declinauit, quando in perfidie culpam ruit. Sed nos diuino amore feruentes, semper ueste nuptiali induti incedentes, celestem Sponsum queramus in meridie, dicentes cum sponsa: Indica mihi quem diligit anima mea. Ubi pascas, ubi cubes in meridie, quatenus in feruore gemine dilectionis manentes, semper cum Christo letemur ouantes.






DE CONSONA TONORUM DIuERSITATE.
Ex ms. San Gallensi ceuo.

BERNO gratia Dei, et si non merito, tamen officio  abba, dilectissimis in Christo filiis PURCHARDO et KERUNGO, una cum ceteris in Dominicarum scholarum gymnasio Augie uacantibus, de uirtute in uirtutem diatim proficere, ut Deum deorum in Sion ualeant conspicere.

uestri precum instantia nuper admonitus, ut quosdam uersiculos super consona tonorum diuersitate compositos uestre sagacitatis industrie ad discendum contraderem, non statim hac de causa ad id faciendum animum appuli, quia ridiculo me non defuturum apud posteros credidi, si, inter sapientie thesauros abundantes ac diuinarum humanarumque litterarum larga copia instar torrentis affluentes, ego, totius eloquentie expers, quiddam mutire presumerem,  illamque sententiam mihi posse obiici non immerito expaui:

In siluam ne ligna feras, et in mare pisces.

Sed rursum illam Domini sententiam considerans, que ait: Qui petit a te, da ei, et uolenti a te mutuari ne auertaris, etsi non ut petentibus, saltem ut mutuum sibi prestari uolentibus, penitus denegare nequaquam sum ausus, non parum fenoris me sperans acquisiturum, si, pro uerbosa uel undecunque acquisita compositiuncule garrulitate, docta domestice eloquentie uestre merear participari sobrietate.

Igitur octo tonis manifestum est musicam consistere, per quos musice modulationis consonantie, quas nunc interim breuitatis studio preterimus,  amica quadam sue coniunctionis affinitate sibi inuicem uidentur concordare. Quorum apud nos nomina, a primo usque octauum, ex ordinis sui auctoritate sumpsere primordia. Ex quibus quatuor, id est primus, tertius, quintus, septimus Greco eloquio authentici uocantur, eo quod ceteris, uidelicet secundo, quarto, sexto, octauo quasi quadam magisterii auctoritate preesse uideantur; authenticum namque auctorem siue magistrum sonat. Unde sicut superiores authentici uocantur, ita inferiores plage, quasi partes ex latere superiorum procedentes, dicuntur.

Qua ratione contigit ut, qui communi Latinorum locutione dicitur primus ab huius artis magisterio imbutis nominetur authenticus protus, quasi primus  auctoralis; secundus plagis protus, uel plaga, id est, pars proti; tertius authenticus deuterus, eo quod secunde sit auctoritatis; quartus plagis uel plaga deuteri; quintus authenticus tritus, nichilominus ex ternario et auctoritate nomen sortitus; cui sextus secundum supradictam rationem subiicitur. Septimus authenticus tetrardus ab ordine et ipse ita uocatus; tetra namque quatuor dicuntur. Deinde sequitur  octauus, qui septimo subditur; unde et plagis tetrardus uel plaga tetrardi uocatur.

Denique non immerito primus, tertius, quintus, septimus authentici uel principales dicuntur, cum eorum sonus sit altior, ascensus superior. Nam, sictut unusquisque eorum a suo finali incipiens, nouenarium limitem licenter ascendendo contingit, descendendo in sibi uicinum, aliquando usque ad tertium sonum peruenit, ita inferiores in quintum usque ascendunt, in quartum uero sonum descendunt. Unde et hi inferiores, scilicet secundus, quartus, sextus, octauus, a superioribus, uelut discipuli a magistris, ex toto non recedunt, sed quodam uicino sonorum tenore adiuncti, quamdam sui discipulatus formam ad superiores pretendunt, dum et ascensus eorum,  ut supra prenotauimus, fit breuior et descensus inferior.

Omissis igitur singulorum tonorum differentiis, que pro diuersa doctorum consuetudine aliquibus in notulis parum quid discordare uidentur, singulis tantum uersiculis principalem sui sonitus tenorem tam in antiphonis quam in responsoriis exempli causa adiunximus. Insuper et alios eiusdem regule uersus ad introitus et communiones pertinentes, cum suis tamen differentiis, quia pauciores sunt et certiores, nichilomninus superaddere curauimus. Quod si caritatem uestram differentias siue diffinitiones antiphonarum delectat uestro more subnectere, sat placere nobis scitote. Ceterum obedientiam uestram omnino contestor, quatenus hec eo  caritatis affectu quo a me sunt composita suscipiatis, meique utpote boni filii sui patris memoriam in Christo habeatis. ualete.



PRIMUM QUAERITE REGNUM DEI.

Gloria. Seculorum Amen. Ecce nomen Domini. Angelus Domini. Antequam conuenirent. Gloria Patri, et Filio, et Spiritui sancto. Beata es, Maria.



SECUNDUM AUTEM SIMILE EST HUIC.

Gloria. Seculorum. Amen. Iuste et pie uiuamus. Archangele. Assumpsit iehsu. Gloria Patri, et Filio, et Spiritui sancto, ueni, electa.



TERTIA DIES EST, QUOD HAEC FACTA SUNT.

Gloria. Seculorum. Amen. Domine, probasti me. Domine, spes Sanctorum. Claudus quidam. Gloria Patri, et Filio, et Spiritui sancto. Hodie nata est.



QUARTA uIGILIA uENIT AD EOS.


Gloria. Seculorum. Amen. Credo uidere. Ite nuntiate. Sanctis, qui in terra sunt. Gloria Patri, et Filio, et Spiritui sancto. Que est ista?



QUINQUE PRUDENTES INTRAuERUNT AD NUPTIAS.

Gloria. Seculorum. Amen. Allel. quem queris. Ecce iam ueniet. Adhuc multa habeo. Celi aperti sunt. Gloria Patri, et Filio, et Spiritui sancto. Obsecro, Domine.



SEXTA HORA SEDIT SUPER PUTEUM.


Gloria. Seculorum. Amen. Aedificauit Moyses. Alias oues. Benedictus Dominus. Gloria Patri, et Filio, et Spiritui sancto. Beata es.



SEPTEM SUNT SPIRITUS ANTE THRONUM DEI.

Gloria. Seculorum. Amen. Hierusalem respice. Sapientia edificauit sibi domum. Hoc iam tertio. Gloria Patri, et Filio, et Spiritui sancto. Gloriose uirginis.



OCTO SUNT BEATITUDINES.

Gloria. Seculorum. Amen. Angeli eorum. Iustorum anime. Amen, amen dico uobis. Malos male perdet. Adorna thalamum. Deus adiuuat. Beatus uir qui suffert. Si ignes adhib. Gloria Patri, et Filio, et Spiritui sancto. Beatam me dicent.


 Gloria Patri. Seculorum. Amen.

Primo pro culmine tue querere iustitie, Domine, ueri summi quoque lumen fac nos; petimus ut in celo semper tibi iubilemus. Amen.

Rorate, celi. Suscepimus. Gaudeamus. Seculorum. Amen. Gaudete in Domino. Etenim sederunt. Statuit ei Dominus. Amen. Dominus dabit. Ecce uirgo. uiderunt omnes. Gloria Patri, etc.


Gloria. Seculorum. Amen.

Secundumque legis uerbum mutua, quo dilectionem Dei et proximi, Christe, mandasti colere, que per hec gemine obseruantie precepta reddamus. Amen.

ueni et ostende. uultum tuum. Ecce aduenit. Amen. Hierusalem. Exiit sermo. Dominus iehsu. Gloria Patri,  etc.


Gloria. Seculorum. Amen.

Tertia te die, Christe, resurgere, mundo ferre lumen credimus. O alma, fac nos et tuum semper laudare nomen, et in patrie te eterne regione cernentes sedere. Amen.

Ego autem. Confessio et pulchritudo. Repleatur. Amen. Beatus seruus. Christus resurgens. Gustate. Gloria Patri, etc.


Gloria. Seculorum. Amen.

Quarta te noctis Christe uigilia discipulis dare  celeste solamen nos humiles fatentes, te canentes, laudantes, tueque nomen potentie nos quaterne tue euangelice uocis da cognoscere munimen.

Prope esto. Sacerdotes tui. Omnis terra. Seculorum. Amen. Resurrexi. Misericordia. In uoluntate. Amen. Exsulta. uidimus. Feci iudicium. Gloria Patri.


Gloria. Seculorum. Amen.

Quinque tu, Domine, in celum uirgines, te recipere, dignatus es plebis tue uerbis reuelare, signis et ostendere. Sensus ecce nostros in te precamur, Domine, te disponere. Loquebar. Circumdederunt me, Letare, Hierusalem. Domine, in tua. Amen. Domine refugium. uerba mea. Ecce Deus. Amen. Seruite Domino. Iustus Dominus. Signa eos. Gloria Patri, etc.


 Gloria. Seculorum. Amen.

Sexta tue, Christe, presentie corporalis hora resplendet, fontem Ecclesie uitam tribue salientem aque uiue, feruore quoque plene gratie hanc semper accende.

Hodie scietis. In medio. Quasi modo geniti. Amen. Diffusa est gratia. In splendoribus. Pascha nostrum. Gloria Patri, etc.


Gloria, Seculorum. Amen.

Septemplicem te nunc quoque nobis adesse deposcimus, alme Paraclete, nostre mentes ut tue gratie semper exuberent perfecto munere; queque nocent exstingue, et cuncta, que proficiunt, accende semper amoris igne:

Puer natus est. uenite, benedicti. uiri Galilei.  Amen. Dicite pusillanimis. Tolle puerum. Factus est repente. Glor. Patri, etc.


Gloria. Seculorum. Amen.

Octo, pie Christe, lucide, beatitudines euangelice gratie plebi tue prebe benignus, et clemens sempiterna requie refoue sine fine credentes in te.

Ad te leuaui, Domine, ne longe. Spiritus Domini. Amen. Letabitur iustus. Inuocauit me. Probasti, Domine. Amen. uideo celos. Responsum. Hoc corpus. Gloria Patri, etc.





BERNONIS ABBATIS AUGIAE DIuITIS EPISTOLAE.




EPISTOLA PRIMA. AD uO. ABBATEM. Ab illo nunquam diuelli uellet.


Domino uo. summa ueneratione colendo, ac splendido  abbatum speculo, BERNO sancti Benedicti discipulorum clientulus, quidquid patri filius, domino seruus.

Suauissimo uirtutum tuarum odore, Pater beatissime,  semel aspiratus, nunquam, si posset fieri, iucundissima harum assiduitate uellem priuari. Hinc mihi dies noctesque tali estuanti desiderio nulla res refrigerio esse poterit alia, nisi sola optatissimi uultus tui presentia. Quam quia nunc coram nequeo, saltem presentium litterarum officio interim saluto, interque caritatis uulnera  huiuscemodi uoce utor cum Psalmista: Quis dabit mihi pennas sicut columbe, et uolabo et requiescam? Quo nisi sub umbra culminis tui? ubi si cum passeribus, id est, ueris Christi pauperibus, nunc nidificando requiescerem, me quandoque ex eorum numero futurum esse non desperarem de quibus Isaias loquitur dicens: Sancti qui sperant in Domino mutabunt fortitudinem,  assument pennas ut aquile, uolabunt et non deficient. De quorum collegio tu, qui es dulce decus nostrum omniumque diadema monachorum indubitanter existens, iam spretis mundi huius desideriis, cum his de quibus dictum est: Ibunt de uirtute in uirtutem, fortitudinem mutasti iam uelut aquila reuiuiscendo, sumptis uirtutum pennis ad alta uolasti, nec in infirmitate corporea deficiens, sed potius cum Apostolo proficiens et dicens: Quando infirmor, tunc fortior sum. Et quia illius diuine promissionis compos existere meruisti, que dicit: Sustollam te super altitudinem terre, me, queso, ad te sic exclamantem exaudi: Trahe me post te, quatenus in odore unguentorum tuorum me currente, illa hereditate tecum merear participari, quam Dominus dignatus  est tibi polliceri: Et dabo tibi, inquit, hereditatem Iacob patris tui.



EPISTOLA II. AD GERONEM SEU IERONEM ARCHIEPISCOPUM MAGDEBURBENSEM. Gratulatur ei pacem imperii, commendatque monasterii sui res, ac regulas episcopatum sancte administrandi exponit.

Domino apostolice dignitatis apice sublimato G. Parthenopolitano archiepiscopo, B. Dei Matris ac uirginis seruus, intime deuotionis cultum, perfecteque fidei integritate refertum.

Gloriam laudis Deo angeli merito cecinerunt in excelsis, quando nuper hominibus bone uoluntatis, per uestre sollicitudinis curam ipso auctore Deo  tantum pacis effulsit in terris. Siquidem huius salutifere pacis donum cum uniuersis spe ad superna tendentibus uotis omnibus sit adoptandum, specialius tamen Christi sacerdotibus, non modo inquirendum, uerum iuxta Psalmiste uocem pre omnibus est persequendum: Inquire, inquit, pacem, et persequere eam. Cuius rei non immemor Apostolus ait: Pacem et sanctimoniam sequimini, sine qua nemo uidebit Deum. Sed et mediator Dei et hominum homo Christus iehsu, peracta carnis dispensatione ad Patrem reuersus, hanc discipulis suis commendauit attentius, quatenus dulcissimo huiusmodi pignore uelut ultimo uale diuinitus consolati, in celesti Ierusalem, que interpretatur uisio pacis, ipsius  quandoque perfrui mererentur uisione Redemptoris.

In huius itaque pacis studio dum animum uestrum tum populorum fama, cum ipsa rerum experientia, intentum esse cognouimus, immensas largitori omnium gratias referimus, qui de uirtutum uestrarum profectu tanto uberius gratulamur, quanto per uere caritatis effectum menti uestre arctius amando colligamur. Unde per has beatitudinem uestram litteras nimium salutantes, sollicite curauimus admonere, quatenus bonum pacis, quod exterius in mundo necessario agitis, circa domesticos quoque fidei ob quietem seruorum et ancillarum Dei interius exercere non negligatis, quo per ipsorum merita intercessionum quandoque peruenire ualeatis ad regna polorum.

 Sed hec interim omittentes intimamus que nobis adiaceant incommoditates. Nam noueritis multis emulorum insidiis nos patere, qui omnino quietis nostre studio inuident, ita ut omni artis ingenio elaborent, si quo modo pias ac religiosas regie maiestatis aures sinistris rumoribus de nobis nostrisque mentiendo possint inficere, et quiddam de rebus ad nostrum usum pertinentibus quoquo modo intercipere, ut uobis ex parte constat manifestum esse; et, quod grauius imis uiscerum suspiriis est ingemiscendum, hi precipue in hac parte uidentur notabiles, qui sub habitu uenerationis specietenus pretendunt formam sanctitatis. Quia, si ueraciter eorum interiora morum probitate exterioribus concordarent, nequaquam adhuc per uitium seculo fidem  seruarent. uerum cuiuscunque sint ordinis uel conditionis, callide ac inimice eorum tergiuersationi prouidentie uestre clypeum humiliter petimus opponi, ne quidem arte maligna nostra apud Dominum nostrum possit ledi innocentia.

Ceterum in huius schedule calce nostrum parumper, quesumus, animaduertite commonitorium, etsi minus eloquentie melle sapidum. Nimio enim uestri amoris igne succensi, dulce habemus uestram diutius clementiam affari, utpote cuius iucundissime memorie suauitas ex primo cognitionis nostre tempore a tabula cordis nostri nullo obliuionis stylo potuit aboleri. Congratulamur nempe sic temporali uestre glorie, ut potius optemus uos modis omnibus aptari beatitudini perpetue. Quod tunc digne de  uobis fieri potest, si dignitatis uestre officium diligenter attenditis; si qualem episcopum oporteat esse apostolica lectione, uigili meditatione perquiritis; si in mundo, qui in maligno positus est, corporis estis necessitate, in celestibus autem conuersamini mentis contemplatione, ut possitis illud Apostoli proclamare: Nostra autem conuersatio in celis est.

Oportet etiam ut talentum Regie familiaritatis in miseria et afflictione positis pie ac misericorditer per intercessionis auxilium subueniendo, Domino, a quo illud percepistis, reportetis cum lucro. Et hanc obseruationis regulam omni nisu implere contendite, ut, dum in actiui laboris studio diem consumitis, in usum quiete contemplationis per orationis  instantiam nocte resumatis. Itemque, redeunte mane diluculo, priusquam quidpiam operis incipiatis, lectioni diuine operam detis, quatenus his, lectionis uidelicet in mane, orationis in uespere, uicissim studiis exercitati, ea que in medio actualium operum negotia uersantur, in die puriori, mentis oculo, Christo auspice, ualeatis discernere.

At quia non est in homine uia eius, sed a Domino diriguntur gressus eius, ipse assidua prece ad cor signandum, et ad gressus operum dirigendum est inuitandus, qui in Canticis. Canticorum sponse sue, sancte uidelicet anime, hortando dignatus est dicere: Pone me ut signaculum super cor tuum, ut signaculum super brachium tuum, ut uidelicet per cordis cogitationem intus sit caritas de corde puro  et conscientia bona et fide non ficta, et foris eadem cordis deuotio monstretur in proximorum condescensione per bonam operationem, ut ex bonis operibus uos considerantes glorificent Patrem uestrum in celis.

Huiusmodi, pastor amantissime, signaculis intus cordis cogitationes ac deforis brachiorum uestrorum opera iugiter signate, quatenus corde et corpore, uelut uas electionis mundatum atque signatum, illud Zorobabelis ad uos a Domino dirigatur promissum: Assumam te, serue meus, et ponam te quasi signaculum, quia elegi te, dicit Dominus.

uerum quoniam a bono pacis cepit exordium nostre narrationis, libet in eiusdem commemoratione finem sermoni imponere. Igitur si nomini  uestro Iero, Salem iungatur dictio, uisionem pacis indicare uidetur absque dubio, una duntaxat O littera ob certam future corone significationem in medio pro U posita, ut ex hoc liquido colligatur quia, si sanctitas uestra in hac conualle lacrymarum pro pace et unitate catholice matris Ecclesie sollicite insudauerit, sicut nunc pacis participatur uocabulo, ita eiusdem quandoque uisione perfruatur in premio.



EPISTOLA III. AD HEINRICUM II IMPERATOREM. Celebrat eius uirtutes, gratiasque ei pro collata sibi Augie prefectura agit, ac leta omnia precatur.

Domino suo, Christiane religionis propagatori orthodoxo, HEINRICO imperatori augusto, nec non  terrarum marisque domino, honorifice a Deo sublimato atque coronato, BERN., suorum meritis extremus, humillime deuotionis obsequia cum orationum instantia.

Iure immenso cordis iubilo grates rerum omnium persoluimus Domino, qui, in modum excelse pyramidis, uestre dignitatis magnificentiam uniuersis superexcellere fecit regnis. Que non immerito huius pulcherrimi schematis decori comparari posse creditur, cum glorie uestre fama super cunctos ubique gentium dominantes ita excelsi uerticis sublimitatem extollendo emineat, ut in sui admirationem cunctorum aspectus alliciat. In uestre etenim mentis arcem omnigenerarum uirtutum idea conscendens  se uelut speculum inspiciendi omnibus prebet, in qua fides patriarcharum fulget, spes prophetarum splendet, caritas apostolorum supereminens pollet, ac per hoc Deo auxiliante cum Dauid fortiter uindicatis regna, et cum Salomone pacifice gubernatis imperia. Quod si, adhuc in presentis seculi salo fluctuantes, uarios bellorum euentus sustinetis, et iuxta illud Iacob patriarche uideantur uos exasperare et iurgari, inuideantque habentes iacula, uenient autem dies in quibus, iuxta eumdem patriarcham, sedebit in forti, id est in Deo, arcus uester, et dissoluta erunt uincula brachiorum et manuum illorum per manus potentes Iacob. Quia quamuis per orbis terrarum spatia iam nunc triumphi uestri ubique predicetur uictoria, attamen perfecte pacis  dono uberius habebitis perfrui, quando subiugatis sancte Ecclesie inimicis cum populo Dei audire potestis: Dominus pugnabit pro uobis, uos tacebitis. Et illa Ioseph benedictio ad uos dirigetur, qua dicitur: Deus patris tui erit adiutor tuus, et Omnipotens benedicet tibi. Tunc etiam, iuxta uaticinium Isaie, quiescere faciet Dominus superbiam infidelium, et arrogantium fortium humiliabit, et pascentur primogeniti pauperum, et pauperes fiducialiter agent. Quin et ille Rex de quo Salomon ait: Qui sedet in solio iudicii, et dissipat omne malum intuitu suo, consequenter superne miserationis respectu uos intuebitur, atque, tranquilla temporum quiete concessa, coronare dignabitur iustitie corona.

 Inter hec ego quoque humilis uestri clientulus, non immemor beneficiorum quibus me, licet immeritum, de paupertatis stercore uoluistis erigere, et cum principibus populi, Deo auctore, in quadam dignitatis sede collocare, cum omni grege mihi credito totam spem meam diu noctuque in precibus ad Deum fundo, quatenus presentis uite prosperitas arrideat ad uotum, future beatitudinis felicitas uobis cedat in premium.

De pacifico imperii statu, de uario procinctus euentu, et, quod his omnibus maius est, de corporis animeque uestre salute, per presentium litterarum portitorem nos certificate, quatenus omnium bonorum largitori gratiarum actiones referamus leti. Augustalis imperii uestri sublimitas per multa annorum  curricula hic bene regnando proficiat, ut post in paradisi amenitate operum suorum fructum dulciter carpat. uale.



EPISTOLA Iu. AD H. ABBATEM S. SALuATORIS. Profecturus illi ualedicit, suorumque ei fratrum necessitates commendat.

Abbati H., germane caritatis affectu dulcissime coniuncto, B. dimidium anime sue, seipsum in omni fide.

Quia ab ipsis pene infantie uagitibus chara amicitie soliditate in unum quoddam concreuimus, consequitur ut decus hoc sociale sit inter nos inenodabile. Sic enim cor unum et animam unam in Christo habere ualebimus, si, iuxta Apostolum,  alter alterius onera portamus. Ergo longioris uie, ut bene nosti, iter arrepturus, agere cepi qualiter nec tu remaneres a me insalutatus, nec ego abirem a te indonatus. Quapropter accipe has litterulas, uice amici directas, que et salutationis ex me officium expleant, et mihi in tante necessitatis articulo constituto succurrere te commonitum reddant: non quo nunc demum beneficium iungat quos iam olim beneficentia copulauerat, sed, iuxta illud Apostoli, ex equalitate uestra abundantia nostram suppleat inopiam, ut et nostra abundantia uestre  inopie sit supplementum. Alioquin, ut Tullius ait, nimis exigue est et exiliter ad calculos uocare amicitiam, ut par sit ratio acceptorum et  datorum; ditior, inquiens, mihi et affluentior uidetur esse uera amicitia, nec obseruare restricte ne plus reddat quam acceperit. Neque enim uerendum est ne quid excidat, aut ne quid in terram defluat, aut ne plus equo quidem in amicitia iam congeratur. Huius igitur memor dicti, in omni amicitie thesauro nichil reperiens, quod mihi quidem pretiosius uidetur, meipsum tibi trado in omnibus: quo munere  ambigo te potissimum frui uelle, ut et ego pari modo te fruar in Domino. Unde inter sacra missarum solemnia orationumque libamina, ut ego tui, tu, rogo, sis memor mei, omnique gregi sancti Saluatoris tibi credito, congrue salutationis uerbo ex me premisso, quo caritatis affectu poteris, me nostrosque omnes commendare curabis.  uale.



EPISTOLA u AD AUGIENSES. Statuit quid a suis pro defuncti Heinrici monachi anima amplius persoluendum sit.

BERNO, Dei Matris seruus, Augiensium fratrum collegio ueram dilectionem in Christo.

Qualis erga me in precordiorum uestrorum secretis affectus maneat, litterarum uestrarum textus satis intimauit. Qui licet, mellita, ut sic dictum sit, dulcedine totus redundans, de uestra prosperitate, Deoque digna conuersatione multum nos letificauerit, non parum mestitie cordi ingessit, quando lamentabilem fratris nostri Heinrici obitum ad memoriam reuocauit, quem non tam mortuum lugemus,  utpote quem mortalem sciebamus, quam tam subito, heu! nobis ablatum dolemus. uerum quia nunc magis, ut cuiusdam utar uerbis, tempus est medele quam querele, abstergantur lacrymis gene, abscedat luctus, fugiat dolor et gemitus, sit nobis et illi in communi consolatio Christi.

Pro eius uero anime absolutione, quanquam solitum ac humane sorti debitum non dubitemus uos iam expleuisse officium, aliquid tamen necessario putauimus adiiciendum, omnino equum iudicantes ut is qui, iuxta uestre professionis testimonium, in exteriori actione pro communi omnium nostrum utilitate hic, quoad uixit, cum Martha bene ministrauerat, interueniente orationis uestre suffragio,  nunc cum Maria optimam partem habere ualeat in Christo. uobis itaque in unum congregatis et meo spiritu, fraterne rogamus ut continuos triginta dies computetis, ex quibus nullus intermitatur quin salutaris hostia pro eiusdem fratris anima immoletur, cum totidem psalteriis et uigiliis, ita ut in prima die pascantur pauperes C, in tertia CC, in septima CCC, in tricesima CCCC, ut huius millenarie perfectionis summa ibi fiat remissio plena, ubi melior est dies una in atriis Domini super millia. uobis uero fratribus nostris, nec non et clericis per cellas nostras constitutis, in supradictis quatuor diebus congruam et conuenientem pro caritatis officio refectionem parari censemus. Huius dispositionis ordinatorem ac prouisorem dominum Tietbaldum esse uolumus,  cui etiam fratrem Alawicum una cum his qui foris sunt ministerialibus adiutorem deputamus. ual.



EPISTOLA uI. AD BURCHARDUM ABBATEM. Illi obitum Henrici monachi Augiensis nuntiat.

Unice dilecto abbati BURCHARDO, B., cuculligerorum meritis extremus, indiscrete fidei pignus.

Licet apostolica auctoritate de charorum in Christo dormientium  prohibeamur contristari, pietatis tamen affectus ad dolorem excitat pectus. Sed congruus in utrisque modus est habendus, quatenus de illata mortis conditione sic pietas cogat flere, ut de futura beate immortalitatis gloria spes conducat ad gaudere. Quod nunc de karissimi fratris nostri Heinrici corporis depositione necessario nobis agendum  esse credimus, quandoquidem lacrymis eum ad nos reuocare ulterius non possumus, cum utique, si hoc prodesset, sole Domini imprimis pro sui clementia lacryme sufficere possent. Pro quo etiam omnis pene cohors palatina gemit trahitque suspiria. Quapropter tergantur lacryme, preces pro eius requie ad Deum fundantur assidue. Non sit consolatio abscondita ab oculis nostris; quia ipse qui mortis uenas siccauit, et infernum iter fratris diuidentem confregit, illum, ut speramus, de medio mortalium ideo eripuit ut morte uitam meliorem commutaret. Ideoque pereunte tristitia succedat letitia, maxime cum, Salomone teste, melior sit dies mortis die natiuitatis: quia nimirum cum peccator moritur; peccare iam desistit iustus uero in memoria  eterna erit, et ab auditione mala non timebit

Hunc igitur, mi precordialis amor, omnigena te prece deprecor ut, quia nostri amoris mediastinum non tam perdidimus quam ante nos ad Creatorem premisimus, amodo in germane caritatis uinculo ligemur arctius; ut non iam duo, sed unum semper uiuamus in Christo. uale.



EPISTOLA uII. AD H. EPISCOPUM. Queritur eius sibi copiam in loco et die constituto fuisse subtractam, rogatque ut se amari patiatur.

Prelucido magnorum speculo H. antistiti uenerando, B. ac si indignum Dei Matris ac uirginis mancipium, sincere deuotionis obsequium.

 Si ueterum illa sententia constabit, amicorum  esse communia, nichilominus omnia et ipsius amicitie iura, que qui amittit, iure amici nomen perdit, quandoquidem illius animum non custodit, qui, ut usitato cuiusdam utar uerbo, est ei alter ego. Non enim, ut tuus ait Tullius, debet amicitiarum, sicut aliarum rerum esse satietas. Tuus, non uester, ideo dixi, quia, salua interim seorsum reuerentia, non ut nunc episcopum, sed ut quondam amicum te statui alloquendum. Cuius uocabuli officiique pariter, ut mihi uidere uideor, oblitus, nouos quosdam moliris modos: cum, iuxta predicti familiaris tui sententiam, ueterrima queque, ut ea uina que uetustatem ferunt, esse debent suauissima; uerumque, secundum ipsius testimonium, illud sit quod dicitur, multos modios salis  simul edendos esse, ut amicitie munus expletum sit.

Nos uero quamuis multum temporis in amicitie uetustate iam expleuimus, nondum tamen uel unius sextarii, ne dicam modii, summam in huiusmodi uetustatis consuetudine consumpsimus. Et tu, uelut iam tam honeste uirtutis munere officiose inter nos expleto, ita te subito ab affabilitate subtrahis, ut nec salutari a me patiaris? Ergo postquam nuper, te abeunte, prelibatis osculis ualefacientes ab inuicem discessimus, sponsionis tue uerba, quibus te in reuertendo me potissimum expetiturum promittebas, uelut dulcissimum pignus in arca cordis seruabam, die noctuque ad optatissimum reditus tui nuntium suspensus manebam, cum ecce subito cum uoto gratulationis legationem suscipio, que mihi iniunxit tibi  occurrere die constituto. Sed, quo fato nescio, spe frustratus maneo. Ego pessulum ostii mei in corde tibi dilecto aperui; at tu declinaueras atque transieras, mihique insalutato pro uestigiis amoris reliqueras stimulos doloris, cum ego uersa uice per glacies et aquas, amoris tui igne succensus, ad te transire essem paratus; ut in me studio et officio beneuolentie impleretur quod dicitur: Aque multe non potuerunt exstinguere caritatem, nec flumina obruent illam.

Quapropter grate uicissitudinis munus amico repende, teque mihi ad salutandum, colloquendum amplexandumque totum citius contrade, ut qui, sola inter nos beneuolentia interueniente, cepimus gratis amare, arctius in Christi caritate ualeamus amodo  cor unum et animam unam habere. Alioquin attende quod tu ipse testatus es Tullium dixisse: Charitate enim, inquit, beneuolentiaque sublata omnis est uite sublata iucunditas. uale.



EPISTOLA uIII. AD A. EPISCOPUM. Monet ne in deligendo Henrici imperatoris successore preceps sit, sed omnia communicato cum aliis consilio agat.

Domno antitisti glorioso A. B. Dei Matris ac uirginis seruus, debiti famulatus et orationis munus.

Licet ob primi parentis culpam assidue charorum mortem cogamur deflere, conuenit tamen in illo consolari, qui est primogenitus mortuorum et princeps  regum erre. Unde de  karissimi seruatoris nostri regis et imperatoris H. tandem quantulumcunque uelut consolati, has etiam consolatorias litteras uestre direximus sanctitati, sollicite admonentes tam eius digne memoriam semper habere, quam etiam de regni uestri statu non negligere. Quod tunc recte facitis, si minus precipites in consiliis uestris festinatis. Decet uos, ut sapientes, regni uestri exspectare consortes, quatenus nunc iterum unius regis cara iungat societas, regat auctoritas, gloriosos reddat ciuilitas, quos hactenus nulla Alpium potuit separare asperitas, nec publica aut priuata causarum sequestrare. Sciatis enim publicum conuentum omnium nostrum prid. Non. Sept. esse iuxta Rhenum, in loco qui dicitur Kambe,  ubi, si quid utilitatis Domino adiuuante regno nostro fuerit pertractatum, uobis quoque erit proficuum. Nam omnia nostra, uestra: ut, uersa uice, omnia uestra, nostra.

Te, inclyta Italia, soror salutat Francia, suadens unitatis federa, quoad libare mutua ualeatis oscula, ut Deus pacis et consolationis uelociter conterat Satanam sub pedibus uestris. Sic enim inter uos sociale bonum firmiter constabit, si illud antiquum uestrum idem uelle ac nolle nullo modo titubabit. Hanc amicitie legem natura uelut quoddam solidarium, ex quo Caroli ceperunt, Ottones in Heinrico desierunt, uobis pre omnibus contradit munus, ut quasi unus animus esset in uobis pluribus.

Quapropter agite consulte, ius amicitie seruate,  magni consilii angelum exspectate, quia scriptum est: Omnia fac cum consilio, et post factum non penitebis. Hec habui pauca que commemorarem beniuole; uos autem suscipite amice. Leonem uestrum, imo et nostrum, fortissimum fide, et Heinricum, uirum antiqua uirtute, ex nostro officio salutate. Propterea tibi, A., seorsum gratias referimus, quia nostra, ac si propria, [te] tueri cognouimus.



EPISTOLA IX. AD H. EPISCOPUM. Petit ab eo reliquias S. Ursi Martyris, cuius corpus transferendum esse inaudierat.

Domno H. antistitum flori, omnigenarumque uirtutum decori, B. Dei Matris ac uirginis seruus, omneque fraternum Augensis cenobii collegium,  summum et indeficiens bonum.

Si quid inter celestis aule milites distare potest, hi nimirum prestare uidentur qui per ascensum purpureum ad illud aureum nostri pacifici regis peruenire meruerunt reclinatorium. Hic apostolorum limina teruntur, hinc martyrum suffragia postulantur, populi conueniunt, uota uouent et soluunt ut per uitulos labiorum gratum Deo offerant sacrificium. Et quia illius ferculi media, unde ad superius dictum reclinatorium ascenditur, caritate sunt constrata, merito quisquis ad illud uerum esse fidelium tendit, per alium sperare debet quod ipse consequi non ualet. Testatur hoc apostolica auctoritas, que sic precipiendo dicit: Alter alterius onera  portate, et sic adimplebitis legem Christi; et Iacobus: Orate pro inuicem, ut saluemini.

Si huiusmodi saluatio per hos quorum adhuc corpus corrumpitur et aggrauat animam, potest promereri, multo magis Deo auctore ab his saluari  sperandum, quorum anime iam cum Christo in celesti exsultant gloria, ubi in iustorum habitaculis resonat uox exsultationis et salutis. Huius rei gratia ad te, reuerendissime Patrum, credimus has litteras destinare, per quas indubitanter speremus caritatis dona posse impetrare. Respersit namque nos odor dulcis fame qua comperimus uos sancti ac ter quaterque beati martyris Ursi, uidelicet patroni uestri,  uelle transferre, quod omnino nobis gaudio sciatis fore. Quapropter te, qui, fidei  merito sedisque episcopalis priuilegio, tam preclari officii minister precipuus digne existis, primum uenerantes, deinde cunctos qui pie religionis studio ad id ipsum conueniunt, humillimo cordis affectu salutantes, deuoti rogamus et supplices quatenus, pro munere benedictionis, mereamur per uos donari tanti patroni reliquiis.

Huius uoti si Deo auspice compotes fuerimus, diem etiam passionis, uel si qua eiusdem gesta martyris penes uos habentur, nobis transmitti modis omnibus adoptamus, quatenus nunc apud memoriam beati martyris uelut in agro Dominico simul orationum semina iaciamus lacrymantes, ut, per eius intercessionem, in fine bonorum operum manipulos ad celestem aream reportare mereamur ouantes. uale.



EPISTOLA X. AD CUONONEM. Ab illo eiusdem sancti martyris Ursi reliquias expetit.


uirtutum uiro, ideoque Cuononis nomine digno, B. sancte Marie semper uirginis mancipium, una cum congregatione sibi credita, fraterne caritatis munia.

Quia te quatuor quaternarum uirtutum generibus reipsa quadratum esse comperimus, petitionis nostre affectum tibi pandere non ambigimus. Est nobis in proximo locus, diuino cultui aptandus, quem aliquo raro sacrarum reliquiarum ornatu dotare cupientes, has tibi litterulas per fratrem nostrum P. transmisimus, suppliciter deprecantes uti ex benigno caritatis tue munere aliquam portionem ex sacratissimo  corpore beati Ursi martyris Christi ac patroni uestri nobis liceat contingere, ut simul habeamus unde in commune in Domino semper gaudeamus.

Nos uero pro huiusmodi recompensatione promittimus tibi indiscrete fidei pignus interim inuiolabile, donec ipsum Dominum recipias in premium, si nunc pro eius amore nostro satisfacere curabis desiderio.



EPISTOLA XI. AD FRIDERICUM. Cur Cassianus collator a tam multis reprehendatur, etc.

Suus suo, BERN. FRIDERICO, ut uere pacis diuiti, cum misericordia et ueritate semper osculanti bonum quo non prestantius.

 Ignis ille perpetuus, de quo legislatori a Domino precipitur ut nunquam de altari deficiat, in ara cordis tui iugiter flagrat, ex quo thymiama deuote orationis suaue adoletur. Cuius ego, inter ceteros amicitie tue uiros, odore attractus, etiam si uolo, immemor tui esse nequeo, presertim cum tui uerba sapientis, iuxta illud Salomonis, sint apud me quasi claui in altum defixi, quorum ego uel memoria ipse recreor. Igitur dum presenti anno Colonie conuenissemus, ibique dulcis quedam de sacra Scriptura inter nos habita esset collatio, subito questionem intulisti, cur Cassianus, qui de institutione monachorum multa composuit utilia, idem reperiatur qui precipue eiusdem reprehensor esse uideatur [apogr. reprehensores esse uideantur]. Ades ergo, animaduertens  que dico.

Cassiodorus, ex senatore monachus, uir in diuinis et humanis litteris eruditus, cum psalmi sexagesimi noni primum uersum, qui sic incipit: Deus in adiutorium meum intende, exposuisset, adiunxit: »Sed, non sequendus in omnibus generaliter, hunc locum facundissimus Cassianus, in decima collatione plurima de eiusdem uersus huius utilitate edisserens, tanto honore concelebrat, ut, quidquid monachi assumpserint sine huius uersiculi trina iteratione non inchent.« Item in alio opere ad monasterii sui fratres : »Cassianum, inquit, presbyterum, qui conscripsit de institutione fidelium monachorum, sedulo legite, libenter audite, qui inter initia ipsa sancti propositi octo principalia  uitia dicit esse fugienda.« Et paulo post: »Qui tamen de libero arbitrio a beato Prospero iure culpatus est. Unde monemus ut, in talibus rebus excedentem, sub cautela legere debeatis. Cuius dicta uictor Martyritanus [Cod. Mataritanus] Afer episcopus, ita Domino iuuante, purgauit, et que minus erant addidit, ut ei rerum istarum palma merito conferatur.«

Qui a tribus reprehenditur, quorum testimoniis errasse conuincitur, dum Cassiodorus dicit eumdem non in omnibus sequendum, et beatum Prosperum iure de libero arbitrio eum culpasse affirmat, et uictorem episcopum eius dicta purgasse collaudat. Et quantum a quibus uel unde reprehenderetur, hoc est: de libero arbitrio iam aliquatenus audisti.  Nunc ubi locorum in scripturis suis hereticus ille error lateat, caritas uestra diligenter aduertat.

In libro ipsius, qui pretitulatur De protectione Dei, introducit idem Cassianus quemdam Cheremonem nomine, de gratia et libero arbitrio disputantem, cuius per omnia se probasse ac suscepisse ostendit sententiam. Ubi ab eo loco, in quo dicit: Adest igitur nobis inseparabiliter semper diuina protectio, usque ad eiusdem pene collationis finem, a ueritatis linea exorbitare uidetur, dum alterno quodam sensu ex sacra Scriptura aduersa sibi quedam colligit, ex quibus, generali omnium fidelium diuisione habita, affirmare contendit quod alii sint quos Deus per gratiam saluet, alii quos natura per liberum  arbitrium iustificet. Unde de Deo infert: »Qui cum in nobis ortum quemdam bone uoluntatis inspexerit, illuminat eam confestim atque confortat, et incitat ad salutem, incrementum tribuens ei, quam uel ipse plantauit, uel nostro conatu uiderit euenisse, etc.«

Si uero obiicis nil iam reprehensionis in illo reperiri posse, eo quod supra diximus, auctore episcopo eumdem emendatum fuisse Cassiodoro teste, noueris illum emendatum penes nos minime haberi; sicut nec ipse Cassiodorus tunc temporis habuit quando hec scripsit. Unde et dicit: »Quem, librum uidelicet, inter alios de Africe partibus cito nobis credimus esse dirigendum. Sed uos, inquit, karissimi fratres, Deo iuuante eas partes legite quas  salubriter cognoscitur ille laudasse,« nisi forte tu illum habeas, in quo, inter odoriferas suauium sententiarum rosas, spinas errorum inueniri non metuas; nec illud uirgilianum ibi putes auribus admittendum:

. . . fugite, o pueri, latet anguis in herba.

uerum ne fastidium lectori uideamur ingerere, si omnia huiusmodi falsitatis dogmata in hac epistolari breuitate uolumus detegere, precipue cum contra easdem heretice prauitatis ineptias Dei gratiam impugnare nitentes liber exstet catholicus a beato sepe iam dicto Prospero editus, libet pauca de multis eiusdem gratie diuine defensoris uerba ponere, ut clareat ex aduerso quis horum merito ferat palmam ex hoc certaminis campo.

 Postquam enim doctor predictus in catholica acie constitutus, inimicum gratie Dei sacre Scripture armatura expugnauit, murumque infidelitatis fidei ariete contriuit, ante finem libri sic ait: »Necessarium nunc sane estimo, ante conclusionem uoluminis, ea que ostendimus non congruere catholice ueritati breuiter coniunctimque digerere, ut que interiectis responsionibus nostris possunt recordationem legentis effugere, fidelius simul decursa recolantur.«

A. Prima ergo diffinitione dictum est , »non solum actuum, uerum etiam cogitationum bonarum ex Deo esse principium, qui nobis et initia sancte uoluntatis inspirat, et uirtutem atque operationem  eorum que recte cupimus tribuit peragendi. Omne enim datum optimum et omne donum perfectum desursum est, descendens a Patre luminum; qui et incipit que bona sunt, et exsequitur et consummat in nobis.« Quod et nos ualde amplectimur catholicumque esse profitemur.

B. Secunda diffinitione dictum est:  »Adest igitur inseparabiliter nobis diuina protectio, tantaque est erga creaturam pietas Creatoris, ut non solum comitetur eam, sed etiam precedat iugiter prouidentia. Quam expertus Propheta confitetur, dicens: Deus meus, misericordia eius preueniet me. Qui, cum in nobis ortum quemdam bone uoluntatis inspexerit, illuminat eam atque confortat, et incitat  ad salutem, incrementum tribuens ei, quam uel ipse plantauit, uel nostro conatu uiderit emersisse.«  Iam hic a premissa diffinitione descenditur, et quod totum gratie fuerat datum, ex parte nunc libero arbitrio deputatur.

C. Tertia diffinitione dictum est : »Nisi quod in his omnibus et gratia Dei et libertas declaratur arbitrii, quia etiam interdum suis motibus homo ad uirtutum possit extendi appetitus, semper uero a Domino indigeat adiuuari. Nec enim cum uoluerit quis, sanitate perfruitur, aut de egritudinis morbo per arbitrii sui desiderium liberatur.« Quasi medicus noster non etiam hoc donet morbidis ut ueram desiderent sanitatem.

A. Quarta diffinitione dictum est: »Ut autem  euidentius clareat, etiam per nature bonum, quod beneficio Creatoris indultum est, nonnunquam bonarum uoluntatum prodire principia, que tamen, nisi a Domino dirigantur, ad consummationem uirtutum peruenire non possunt, Apostolus testatus est dicens: uelle adiacet mihi, perficere autem bonum non possum.« Quasi Apostolus ex naturali affectu, et non ex gratie bono, bonam habeat uoluntatem, qui profitetur ex Deo sibi esse sufficientiam cogitandi.

Quinta diffinitione dictum est: »Et ita sunt hec quodammodo indiscrete permista atque confusa, ut quid ex quo pendeat inter multos magna questione uoluatur, id est, utrum, quia initium bone uoluntatis prebuerimus, misereatur nostri Deus; an, quia  Deus miseretur, consequamur bone uoluntatis initium. Multi enim hec singula credentes ac iusto amplius asserentes uariis sibique contrariis sunt erroribus inuoluti. Si enim dixerimus nostrum esse bone principium uoluntatis, quid fuit in persecutore Paulo, quid in publicano Mattheo, quorum unus cruore ac suppliciis innocentum, alius uiolentiis ac rapinis publicis incubans attrahitur ad salutem? Sin uero pro gratia Dei semper inspirari bone uoluntatis principia dixerimus, quid de Zachei fide, quid de illius pietate in cruce latronis dicemus, qui, desiderio suo uim quamdam regnis celestibus inferentes, specialia uocationis monita preuenerunt?«  In errore esse dicitur et is qui ex gratia nasci  bonam uoluntatem, et is qui dicit gratiam ex bona pendere uoluntate; et tamen utraque sententia suscipienda decernitur, dum unius in Paulo et Mattheo, alterius in Zacheo et latrone forma prefigitur.

Sexta diffinitione dictum est:  »Hec ergo duo, id est gratia uel liberum arbitrium, sibi quidem inuicem uidentur aduersa; sed utraque concordant et utramque nos pariter debere suscipere pietatis ratione colligimus, ne, unum horum homini subtrahentes, ecclesiastice fidei regulam excessisse uideamur.«  Quasi ita utrumque recipiendum sit ut in aliis hominibus uoluntas gratiam, in aliis gratia preueniat uoluntatem; et non ita ut in omnibus uoluntas gratiam subsequatur: quoniam,  secundum ipsos, si aufertur liberum arbitrium, cum gratia preuenitur, aufertur gratia, cum libero arbitrio preuenitur.

Septima diffinitione dictum est : »Concepit ergo Adam post preuaricationem, quam non habuerat, scientiam mali; boni uero scientiam, quam acceperat, non amisit:«  Cum utrumque sit falsum, quia et a quanto malo Adam cauere deberet, Deo monente predidicit, et in quanto bono esset constitutus, dum diabolo credidit, oblitus est. Sicut autem pessima scientia mali est malum esse, ita pessima ignorantia boni est bonum non esse.

Octaua diffinitione dictum est : »Unde cauendum nobis est ne ita ad Deum omnia sanctorum merita referamus, ut nil, nisi quod malum est,  humane nature ascribamus.«  Quasi natura ante gratiam non sit in damnatione, non sit in cecitate, non sit in uulnere, aut non gratis iustificati sint, quorum inde sunt merita, unde iustitia.

Nona diffinitione dictum est : »Dubitari ergo non potest inesse omni anime naturaliter uirtutum semina, beneficio Creatoris inserta. Sed, nisi hec opitulatione Dei fuerint excitata, ad incrementum perfectionis non poterunt peruenire.«  Quasi de spiritualibus bonis nichil Adam preuaricando perdiderit, et uirtus non, ut habeatur, danda, sed, ut facilius perfectionem apprehendat, hortanda sit.

Decima diffinitione dictum est : »Quod etiam in Iob, probatissimo athleta suo, cum eum  diabolus expetisset ad singulare certamen, diuinam legimus prouidisse iustitiam. Si enim contra inimicum non sua uirtute, sed Dei solius fuisset gratia protegente congressus, et, absque ulla uirtute patientie sue, diuina tantum opitulatione suffultus, multiplices illas ac tota inimici crudelitate quesitas tentationum moles et exitia pertulisset, quomodo non illam calumniosam diabolus, quam prius emiserat, uocem aduersus eum iustius iterasset: Nunquid Iob gratis colit Deum? Nonne tu uallasti eum et uniuersam substantiam eius per circuitum? Sed aufer manum tuam, id est, sine eum mecum suis uiribus decertare, nisi in faciem tuam benedixerit tibi. Sed cum nullam huiuscemodi querimoniam calumniosus hostis post conflictum audeat iterare, non Dei, sed illius se uictum uiribus  confitetur. Licet enim gratia Dei non in totum illi defuisse credenda sit, tantam tentatori tentandi tribuit potestatem, quantam et illum resistendi nouerat habere uirtutem.«  Si Deus sciuit tantummodo quod Iob posset, non etiam donauit ut posset; testis patientie eius, non auxiliator fuit. Et in quo erit necessarium gratie adiutorium, si humanis solis uiribus tanta illa est patrata uictoria?

Undecima diffinitione dictum est de centurionis fide : »Miratur eum Dominus atque cum laudat, cunctisque illis qui ex Isrelis populo crediderant prefert, dicens: Amen dico uobis, non inueni tantam fidem in Isrel. Nullius enim laudis ac meriti  esset, si id in eo Dominus quod ipse donauerat pretulisset.«  Impius sensus, qui putat beatiorem esse hominem, cui Deus nil dederit, quam cui uniuersa contulerit.

Duodecima diffinitione dictum est : »Inde est quod orantes non solum protectorem, sed etiam susceptorem Dominum uocamus. In eo enim quod prior aduocat et ignorantes nos atque inuitos attrahit ad salutem, protector atque Saluator est. In eo autem quod annitentibus nobis opem ferre, refugientesque suscipere ac munire consueuit, susceptor ac refugium nominatur.«  Huic sententie is potest prebere consensum, qui se a Christo non uult esse saluatum. His itaque diffinitionibus hoc docetur, hoc scribitur, hoc editis  disputationibus predicatur, quod, Adam peccante, anima eius lesa non fuerit, sanumque in eo manserit unde peccauit: si quidem scientiam boni, quam acceperat, non amiserit, nec potuerint posteri eius perdere, cuius damnum nec ille pertulerit; inesse autem omni anime naturaliter uirtutum semina, beneficio Creatoris inserta, ut possit, qui uoluerit, iudicio naturali Dei gratiam preuenire et adiutorium eius, quo facilius ad perfectionem perueniat, promereri: quia nullius sit laudis ac meriti qui donatis bonis, non propriis, adornatur; cauendum quoque esse ne ita ad Deum omnia sanctorum merita referantur quasi per se nil boni possit agere humana natura, cum tanta sit uirtutum eius integritas, ut  etiam ipsum diabolum seuitiamque eius usque ad extrema supplicia sine auxilio Dei ualeat dimicare. Hanc autem possibilitatem in omnibus hominibus esse naturaliter, sed non omnes ingeneratis sibi uti uelle uirtutibus. Tantam autem circa uniuersos homines bonitatem esse Creatoris, ut alii ab eo, quia sponte ueniant, suscipiantur laudati; alii autem, quia resistunt, attrahantur inuiti, atque ideo uolentium susceptor, nolentium uero Saluator sit. Et cum pars Ecclesie ex gratia, pars autem iustificetur arbitrio, gloriosiores sint quos natura prouexerit quam quos gratia liberarit, quia ad omne opus bonum tam libera sit uoluntas in Ade posteris quam in Adam fuerit ante peccatum. 

Hec interim tibi ad ea que interrogasti, dilectissime,  sufficiant. Ceterum si quid plenius super hoc nosse desideras, ipsum librum beati Prosperi inde compositum lege, et liquido comprobabis Cassianum, uirum licet in aliis probatum, in hac parte iure culpatum.

Nunc igitur ad te, mi precordialis amor, stylus uertatur, ut, quia in mei pectoris arca diligenter seruaris, debito caritatis officio saluteris. Cupio te in omnibus tuimet sollicitum esse, et iuxta illud Sapientis teipsum agnoscere. Ecce mundus in maligno positus est. Qui diligit mundum, diligit malignum. Qui diligit malignum, non diligit Deum. Superest igitur ut qui diligit Deum, non diligat mundum. Unde et Ioannes admonet dicens: Nolite diligere  mundum, neque ea que in mundo sunt. Si quis diligit mundum, non est caritas Patris in eo. Felix illa conscientia que mundane substantie subsidiis, sine quibus hec presens uita non ducitur, sic utitur ad usum ut non abutatur ad luxum! Que puro mentis intuitu captiosa heretice deceptionis preuidens reticula, diabolica terre uoraginis cauet profunda, sicque hostis callidi insidias, ne latenter irrepant, explorat, ut laqueos eius euadat, sicut ille qui dicebat: Anima nostra sicut passer erepta est de laqueo uenantium; laqueus contritus est, et nos liberati sumus. Adiutorium nostrum in nomine Domini. Cuius adiutorio confisus cum hoste congredere securus, hoc semper uoluens in animo, quia corona non nisi certamini debetur legitimo.  Unde in rationali pectoris tui sint quatuor ordines lapidum iugiter inclusi, singuli ternis patriarcharum nominibus inscripti, ut, quatuor principalium uirtutum excellentia insignitus, sancte Trinitatis fidem confitearis securus. Sic enim, sanctorum Patrum memoriam, uelut quoddam bonorum operum decus, in sanctuario pectoris die noctuque gestando, dignus eris qui de medio fratrum tuorum eligaris, ut sacerdotio coram Deo fungaris. In cuius dignitatis gradu constitutus, semper in ara cordis efficiaris Deo uictima salutaris, uictima sale sapientie condita, atque igne Spiritus sancti concremata. De quo igne et sale uidetur Dominus in Euangelio dixisse: Omnis enim igne salietur, et omnis uictima salietur. uale.





BERNONIS EPISTOLARUM FRAGMENTA.



I. AD HEINRICUM REGEM.
[Apud Mabill. Annal Bened. lib. LuIII, n. 91, ad an. 1045, ubi fragmentum sequens narrationi sue intermistum edidit, ut hic exhibetur.]


Forte adhuc Turegi  morabatur Heinricus rex, cum ad eum epistolam scripsit Berno Augiensis abbas, sub hac inscriptione: »Domino meo, regum inuictissimo, Heinrico pacifico, orthodoxe fidei propagatori gloriosissimo, BERN, licet meritorum qualitate omnium suorum extremus, uotiue seruitutis, assidueque orationis munus.« In hac epistola Berno Heinricum laudat quod Petro regi, ad ipsum suppliciter confugienti, sinum pietatis expanderit, et non solum nullam uindictam de his que in se commiserat  sumpserit, sed miro caritatis affectu fouerit ac iuuerit, quousque, Christo adiuuante, eum regno suo restituisset. Tum subdit. »Hec pauca habui que, uestri amoris impatiens, pro tempore dicerem, uestreque maiestatis excellentie beniuole dirigerem. Subieci etiam sermones duos, unum de Epiphania, alterum de Cena Domini, in quo aliquid de penitentia, etsi non ut debui, tamen prout potui, disputaui, suppliciter deprecans ut, si dignum ducitis, illos nostris scriptis adnecti iubeatis.« Post hos sermones iterum redit ad laudes Heinrici; dein agit pro Hirmingarde Turegensi abbatissa, que ob stuprum gradu exciderat. »Dico, inquit, de Hirmingarta, quondam in Turego abbatissa, sed modo pro sui culpa merito deiecta. Illa quondam celesti  Sponso coniuncta, illud dulce diuini carminis epithalamium potuit cantare: Osculetur me osculo oris sui. Nunc, uelut adultera et prostituta, uirginei decoris cogitur deflere detrimenta.« Et infra: »Nunc igitur regale uestre pietatis decus appello, suppliciterque exoro ut misericordie opus, quod ex diuina inspiratione cunctis in regno uestro manentibus concessistis, huic misere ac infelici femine non negetis . . . . Ecce nunc ex toto corde ad Deum  conuersa laborat in gemitu; lauat per singulas noctes lectum suum . . . Accedat etiam domne mee regine Agne intercessio, que apud uos ob Dei amorem ei obtineat pristini honoris redintegrationem.« Hec raptim et carptim ex codice uillingensi olim excerpsimus.



II.
[Edidit Marten. lib. De antiq. Eccl. Rit., tom. Iu, lib. II, cap. 15, num. 3, qui inscribitur! Que Psalterii uersio in cantu ecclesiastico olim adhibita. Martenii uerba damus que fragmentum precedunt et sequuntur.]

»Iam uero, cum plures exstiterint Psalterii uersiones antique, optabit forsan aliquis rescire quenam potissimum in diuinis officiis olim adhibita sit. Sanctus Hieronymus in epistola 135, ad Sunniam et Fretellam, scribit uersionem septuaginta Interpretum,  »qualis, inquit, habetur in Hexaplis, et que in eruditorum libris incorrupta et immaculata reseruatur, . . . Hierosolyme atque in Orientis Ecclesiis« decantari. Preter hanc uersionem alia exstitit, eiusdem Hieronymi iudicio minus castigata, que dicebatur Communis, uulgata, et Luciani editio, qua in diuinis celebrandis laudibus utebantur Romani. Accuratam LXX uersionem cum in Latinum sermonem transtulisset, uulgata posthabita, eamdem recepit Ecclesia Gallicana, unde et Gallicani Psalterii nomen illi inditum est. Audiendus est hac de re Walfridus in libro De rebus ecclesiasticis, cap. 15 sub finem: »Psalmi autem cum secundum septuaginta Interpretes Romani adhuc habeant, Galli et Germanorum aliqui secundum emendationem quam Hieronymus Pater de Septuaginta editione composuit, Psalterium cantant: quam Gregorius Turonensis episcopus a Patribus Romanis mutuatam in Galliarum dicitur Ecclesias transtulisse.« Eadem  est Bernonis abbatis Augiensis sententia, tametsi de tempore quo hec uersio a Gallis sit recepta, a Walfrido discrepet. Sic enim in ms. ad Meginfridum et Bernonem epistola agens de sancto Hieronymo: Inter cetera ex emendata septuaginta Interpretum translatione Psalterium ex Greco in Latinum uertit, illudque cantandum omnibus Gallie ac quibusdam Germanie Ecclesiis tradidit. Et ob hoc Gallicanum Psalterium appellauit, Romanis adhuc ex corrupta uulgata editione Psalterium canentibus: ex qua Romani  cantum composuerunt, nobisque usum cantandi contradiderunt. Unde accidit quod uerba que in diurnis uel nocturnis officiis canendi more modulantur, intermisceantur, et confuse nostris psalmis inserantur, ut a minus peritis haud facile possit discerni quid nostre Romane conueniat editioni. Quod pius Pater ac peritus magister intuens, tres editiones in uno uolumine composuit; et Gallicanum Psalterium, quod nos canimus, ordinauit in una columna, in altera Romanum, in tertia Hebreum.

»Huiusmodi Psalterium triplex ex ms. codice Carnotensi monasterii sancti Petri ediderunt fratres nostri in tomo I, seu Bibliotheca diuina sancti Hieronymi. In hoc ergo dissentit a Walfrido Berno Augiensis quod ille a Gregorio Turonensi, iste ab ipso Hieronymo uersionem illam in Galliis inuectam fuisse scribat. uerum post utramque admissam contendit  Mabillonius in disquisitione de cursu Gallicano,  n. 22, trahitque ad sue sententie confirmationem argumenta ex ipso Gregorio, qui cum pluribus in locis, maxime lib. u, c. 14, et lib. uI, c. 5, Psalmorum uersiculos referat, uersione a Gallicana diuersa utitur. Eadem argumentandi ratione nonnulli olim scripserunt sanctum Benedictum usum fuisse Psalterio Gallicano, uti docet Petrus Boherius in secundo super regulam sancti Benedicti Commentario, propterea quod uersiculos psalmorum adducat in regula Gallicano Psalterio omnino conformes. Porro ex supracitata Bernonis epistola colliges Romanos eius tempore,hoc est medio seculo undecimo, sue adhuc uersioni adhesisse. Atqui hoc Psalterium Romanum usui fuit in Urbis ecclesiis ad usque Pii u pontificatum, cuius iussu uulgata seu Gallicana editio ubique recepta est, preterquam in una Rome uaticana ecclesia, et extra Urbem in Mediolanensi, que utraque antiquum suum Psalterium retinet, uti etiam ecclesia sancti Marci apud uenetias.«





uITA SANCTI MEGINRADI EREMITAE ET MARTYRIS APUD HELuETIOS. Auctore Bernone abbate Augiensi.






OBSERuATIONES PRAEuIAE.

 1. Inter pios sanctosque Augiensis monasterii uiros, quos in seculi tertii parte secunda commemoraui ad uitam sancti Pirminii, locum habet in primis sanctus Meginradus seu Meginratus, quem alii Meinradum, alii corrupte Meinardum, Meinrardum uel Meinhardum appellant. Fuit is monachus primum in Augia insula, tum eremita in Nigra Silua ad lacum Turicinum; demumque Martyr pro more illorum temporum dictus. Quippe usus tum obtinebat, quod alibi obseruaui, ut quisquis cruenta morte uitam finiret, martyr appellaretur colereturque, si alias moribus et uita integer fuisset. Meginrado que necis causa fuerit, non satis apparet. Non alia sane uidetur quam fera crudelitas aut cupiditas duorum sicariorum, quibus uiri sancti uita, et forsan etiam obiurgatio  grauis erat. Eius uitam scripsit anonymus quidam, quem Christophorus Hartmannus, Einsidlensis monachus, uir doctus, Bernonem esse iudicauit. Et ego quidem Hartmanni coniecture accedo, si Bernonem Augiensem abbatem intelligat. Ut potius Bernoni abbati, quam Bennoni celle sancti Meginradi secundo incole  assignandam putem, illud me mouet, quod Bernone abbate, qui Augiam rexit ab anno 1008 in annos 40, sancti Meginradi corpus leuatum e tumulo est; sicque is hoc ritu in sanctorum numerum relatus anctoritate Benedicti pape noni, uti Hartmannus scribit. Unde hac occasione factum reor ut Berno sancti eremite res gestas litteris mandauerit, quo eius sanctimoniam pontifici aliisque notam faceret. uitam hanc sancti Meginradi uerbis paululum  immutatis primus uulgauit Surius, tum Hartmannus in preclaris Annalibus eremi beate Marie, denique Ioannes Bollandus in Ianuario suo cum commentariis.

2. Meginradi memoria inserta est fastis sacris in Martyrologio Romano, Benedictino et aliis recentioribus, ad diem 21 Ianuarii. At in Benedictino illud animaduersione dignum, quod Meginradus eremita predicto die memoretur, et die 17 Februarii Megimadus Einsidlensis abbas: et quod Menardus noster in lib. II Obseruationum Megimadum uocet conditorem cenobii Einsidlensis, dicens eum claruisse ad annum octingentesimum sexagesimum, ut docet Mireus in Chronico Benedictino. Unus enim idemque fuit et Meginradus eremita, et qui Einsidlensi monasterio  originem dedit, Megimadus apud Mireum corrupte appellatus.

3. Einsidlense nempe monasterium conditum est eo in loco ubi sanctus Meginradus solitarius uixit: qui locus per annos minimum quadraginta quatuor ab obitu Meginradi absque colono et cultu fuit, usquedum sanctus Benno canonicus Argentinensis eo secessit, et ediculam squalore et impluuio collabentem refecit. Tum sanctus Eberhardus, ex preposito itidem Argentinensi eremita, monasterium adiunxit, abbas loci primus; et sacellum beate Marie a Meginrado primum conditum, a Bennone instauratum, maiori basilica inclusit. Successit sanctus Gregorius abbas secundus, quem regia Anglorum stirpe progenitum tradunt, cuius opera monasterii facultates aucte non minus quam existimatio et  fama. Meginradi corpus, quod Augie sepultum fuerat, eo reuectum est, saltem maiori ex parte, anno 1039, teste Hermanno Contracto, Augie monacho, cuius hec uerba: Ecclesia celle sancti Meginradi III Idus Octobris dedicatur, reliquie corpus sancti Meginradi. Sic habet editio Canisiana. Legendum puto, et corpus sancti Meginradi in eam translatum est. Sed forsan cum non totum corpus, sed pars eo translata fuisset, Augienses glossematis loco reposuerunt reliquie, ne scilicet etiam aliqua eius parte carere putarentur. A tempore sancti Meginradi dicta est  Cella sancti Meginradi, seu Meginradescella, tum ecclesia sancte Marie in cella sancti Meginradi, et monasterium in Silua Nigra, aliquando Eberhardescella, ab Eberhardo secundo eremita; denique monasterium Eremi seu Eremitarum, Teutonice Einsidlen, et monasterium beate Marie in Eremo, ob cultum Deipare uirginis continua peregrinantium religione ibi frequentatum. Monasterium situm est in diecesi Constantiensi inter Tigurinum et Lucernensem lacus, in edito monte quem silua undique uestit.



PROLOGUS AUCTORIS


 1. Dicturus uenerabilis uiri Meginradi Eremite et martyris passionem et obitum, libet parumper reflectere stylum, atque quo tempore doctus, ubi, et unde, quo, uel cui traditus primum ad discendas  litteras, sub quo abbate monasticam uitam subierit seruandam, qualiter etiam a fraterna acie singulare certamen eremi adierit, breuiter prelibare. Regrediar ergo ad singula que proposui resoluenda.



INCIPIT uITA.


 2. Temporibus Caroli gloriosissimi imperatoris Francorum, qui primus inter ipsos Cesaris nomen accepit, predictus uir in Alemannia natus est, in  pago quem ex uilla Sulichgewe  uocauit antiquitas. Parentes  uero eius ex Alemannis fuerunt, morum nobilitate magis conspicui quam diuitiis perituris. Qui cum eam attigisset etatem qua aptari posset litterarum studiis, a patre ducitur ad insulam, quam ueteres Sindlochesaugiam uocabant, a nomine cuiusdam presbyteri  , qui, Sindloch appellatus, primo in ea habitacula monachorum construxit, et secum Pirminium cum sociis ad habitandum eo induxit, iussu Berchtoldi nobilissimi Alemannorum ducis, temporibus Pippini regis Francorum; suoque ex nomine nomen indidit insule. Huc ergo puer prefatus a patre ductus commendatur uiro per omnia honestissimo Erlebaldo  monacho, qui etiam predicto puerulo propagine carnali affinis fuit. Is,  cum infantulum bone indolis conspiceret, gratanter nutriendum suscepit, studiose docuit, atque eo usque imbuendo produxit, ut sanctarum Scripturarum scientiam infudisset. Nam puer a primeua etate iocos atque errores quibus tenerior etas implicari solet uitauit, atque ad ea mentem occupauit suscipienda que docuerat magister.

3. Cum autem uicesimum quintum etatis annum attingeret, ad diaconatus officium, et non multum post ad presbyteri gradum, faciente eodem suo magistro, sublimatus est. Fuit autem tunc temporis, regnante Ludouico Cesare filio Caroli, in ipsa insula abbas nomine Hatto, uir ualde in doctrina et operibus bonis morumque nobilitate fulgens, qui et Basileensis  Ecclesie presul exstitit. Quo actuose uite negotia respuente, atque ad contemplatiue uite  pulchritudinem se transferente, prefatus Erlebaldus cum licentia Ludouici Cesaris electus ab omnibus, predicte insule et fratribus preficitur atque in abbatis officium substituitur. Qui, statim hac potestate suscepta, iam sepe dictum uirum uenerandum Meginradum suasit iugum suscipere, normamque monastice uite subire tenendam. Consensit ergo salubri consilio et promissionem fecit, atque omni intentione studuit promissa seruare, promptus semper ad obediendum, in ieiunando strictus, in oratione assiduus, in misericordie operibus largus, et maxime humilitate substratus omnibus.

4. His dum polleret moribus, a prefato abbate destinatus ad cellulam  quamdam ad iam dictum monasterium pertinentem, sitam iuxta lacum Turicinum , quem interfluit Lindemacus   fluuius, ut ibidem schole preesset, et talentum quo ipse ditatus erat ad lucra Dominica in plurimos dispergeret. Aliquantulum temporis fluxerat, eo in his detento: quadam die sumpsit secum scholasticos quos nutrierat, et predictum lacum transnauigans intrauit eremum que ipsius laci littori adiacet, et usque ad Alpes Penninas tendit atque ad uillam Chama, causa piscationis et ad loca eremi intuenda. Perueniunt itaque ad fluuium quemdam qui in ipsa decurrit solitudine, ibique uir beatus ad piscandum occupat comites; ipse uero in consideratione solitudinis solus spatiabatur: accensus enim erat nimium amore solitarie sedis. Qua consideratione dum mentem diu pasceret, rediit ad  socios inuenitque eos non parua preda piscium oneratos. Quos taliter affatur: Gratias Largitori, qui nos suis misericorditer ditauit donis. Iam, filii, si placet, redeundum est proprios inuisere lares. Regreditur, uillamque  deueniunt non longe a littore sitam.

5. Ibi, cuiusdam matrone hospitium intrantes, paululum quieuerunt reficientes se cibo et potu. uir autem Dei predictam matronam cernens Dei timore plenam, et ad obsequendum hospitibus promptissimam, ardorem sui animi occultum ei aperuit, his uerbis incipiens: Chara Christo femina, si uelles audire, secretum cordis mei tibi manifestarem. Sed antequam id agam, posco ut uerba mea atque uoluntatem occultes, quousque cernas si possit  opere compleri quod credo me deuota mente concepisse. Habitatione huius eremi ultra omnes diuitias delector, cuperemque iam in ea collocare mansiunculam meam, ut familiarius possem precibus uacare, si quempiam reperirem qui necessaria corporis mihi ministrare ob Dei amorem uellet. Sed quia adhuc hoc solatio defraudor, posco interim occultari quod cupio. Illa a Deo inspirata  respondit: Secretum tuum nulli, te nolente, reuelabo; noueris autem, si in cepto persistere uis, me necessaria propter Dominum tibi ministraturam, et quantum possum tuo uoto satisfacturam.

6. Ille promissis rependens gratias repedauit ad cellam, unde digressus est, ubique ieiuniis et orationibus  continuis a Deo poposcit ut quidquid de hoc negotio ei placuisset in suo animo confirmare dignaretur. Tandem confortatus diuina inspiratione, reliquit cellam scholamque cui preerat, et reuisit hospitam suam, explorare uolens utrum in sua promissione persistere uellet an non. Quam dum in prebendo sibi promisso solatio perdurasse sensisset, non longe ab ipsa uilla, in qua eadem femina commanebat, in eremo sibi habitaculum  construxit, atque ibidem ieiuniis et orationibus indefessus Creatori seruiuit, necessaria prebente ei predicta matrona nec non et aliis religiosis uiris.

7. Ubi dum per septem annos superni Regis militiam exegisset, multitudinem populi ad se uenientis ferre non ualens, mutauit locum, atque a predicti  laci littore quatuor millibus distantem reperit planitiem inter montes accessu ualde difficilem  . Ibi, adiuuantibus uiris religiosis, et maxime quadam abbatissa Heilwiga  nomine, necessaria uoti sui construxit habitacula, atque in eodem loco quod erat reliquum uite permansit, semetipsumque maximis macerans ieiuniis, et quantum humana fragilitas permisit, sine intermissione orauit. Que sibi a fidelibus  uiris et feminis mittebantur, cuncta ad se uenientibus in eleemosynam erogauit.

8. Accidit autem inter hec ut quadam die, eo orante, tanta multitudo demonum circa illum undique diffunderetur ut nec ipsam lucem diei, iisdem tenebrarum ministris obtenebrantibus, cernere posset. Qui cum eum minis terribilibus et horrore nimio fatigarent, in oratione prostratus, ut res poscebat, cum omni studio se pio Domino commendabat. Quod cum diu ageretur, cernit ab Oriente lucem: quam lucem secutus angelus, ad ipsum, ubi in oratione iacebat in medio malignorum spirituum, peruenit, magna auctoritate agmini nefando precepit ut discederent nichilque tentationis et terroris ei ultra inferre auderent. Discedentibus itaque  hostibus, predictus eum angelus amicabiliter consolatus discessit, atque ab ipso die  nil terroris ultra a malignis spiritibus sustinuit.

9. Accidit etiam postea ut quidam frater de predicto monasterio eum uisitationis gratia adierit; quem benigne suscipiens, cum sociis qui cum illo uenerant, cuncta que hospites decebant, quantum possibilitas permisit, benigne exhibuit. Cum uero iam tempus uespertinum uenisset, et sidera splendentia suaderent somnos, refecerunt se dulcibus collationum colloquiis atque post completorium ierunt dormitum, in loco separato frater qui aduenerat, seorsum etiam eius comites, nec non et ipse uenerabilis uir in priuata mansiuncula. Paululum  ergo reficiens corpusculum somno, uir Dei surgit atque assuetis incubat peruigil precibus. Predictus etiam frater, licet in strato quiesceret, pene insomnem duxit noctem. Dum autem huc uel illuc curiose uerteret oculos, cernit puerum in albis uestibus ab ipso oratorii loco progredientem, mire pulchritudinis, ut ei uisum est, etatis septem annorum, qui ingreditur ad uirum ipsum Dei, et cum eo orante orabat, et diuersa cum eo loquebatur. Cuius collocutionis licet predictus frater uocem audisset, sensum tamen eiusdem uocis non percipiebat. Qui etiam puer ipsi fratri plene uigilanti astitit atque de quibusdam monuit, que omnino frater ille sibi interdicta esse ne in palam proferret dicebat. Supprimo multa, breuitati studens, que de eo miranda  plurimorum narratio certa demonstrat.

10. Cum ergo in ipsa eremo uicesimum sextum annum ageret, seruiens Domino in ieiuniis et abstinentia cunctarum mundalium rerum, contigit, eo inspirante qui serpentem intrauit, et per os eius protoplastos decepit et de paradiso eiecit, duos homines, causa eum occidendi, cellam illius properare. Qui cum uenissent ad uillam   quamdam in Tigurini laci littore sitam, rogauerunt sibi monstrari que pars peruia esset adeundi ad cellulam eius. Quod cum eis monstratum esset, mature per noctem surgentes, aggressi sunt monstratum sibi iter, agitante qui eos impleuerat teterrimo spiritu. Diu tamen erronei a recto tramite ducente ad ipsam cellam, demone tandem uexati, quo uolebant peruenerunt, maxima iam parte diei elapsa.

1. Ipse uero solitis orationibus incubans, missarum deuote solemnia libabat Creatori. Prius autem quam in ipsam cellam maligni intrassent,  pulli, quos uir uenerandus  eodem in loco nutrierat, eos in proxima uenire conspicientes, quasi a uulpe insequerentur, per eremum diffugerant, clamore insolito et strepitu inaudito siluam resultante echo complentes, ita ut etiam ipsi latrones hac de re multum mirarentur et obstupescerent, atque ad prodigium hoc pertinere proprie mentis decernerent iudicio.

12. Attamen, a cepto non distracti, aggrediuntur capellam in qua uir Dei, ut predictum est, orationibus Dominum sibi placabat profusis, corpusque Dominicum, ut prescius futurorum, ad uiaticum obitus sui puro corde ac deuota mente susceperat. Iamque uir Dei, ut sensisset adesse peremptores suos, non tamen se eis statim presentauit; sed modicum adhuc differens, clausum ostium ipsius capelle  non aperuit, ut aliquantisper in oratione adhuc demorari potuisset. Strenue ergo orationem compleuit, capsasque singulas reliquiarum manu suscipiens et deosculans, commendabat agonem suum Domino et sanctis quorum reliquias complectebatur reuerenter. Hoc, qui aduenerant, maligni per foramen quoddam parietis eum agentem inspiciebant. Iamque athleta fortis, Deo confortante, pugnaturus egreditur, presentiamque suam non negat occisoribus; ac primum salutationis uerba ad eos proferens, post intulit: »O socii, cur tam sero uenistis? quare non maturastis uenire ad audiendum paruitatis mee missam, ut pro uobis communem Dominum deprecarer? sed uel nunc intrate, poscituri placabilem nobis fore Dominum et sanctos eius, ac postea reuertimini  ad me, ut quid donante Deo uobis benedictionis prebere ualeam, impertiar pro eius amore; sicque complete opus ad quod agendum uenistis.« Intrantes igitur oratorium, non ad id ad quod suadebantur intenti, sed ad malum ad quod uenerant perpetrandum, continuo regrediuntur ad eum. Quibus uir Dei tunicam et cucullam suam dedit, panem  insuper ac potum addidit, dicens: »Hec de manibus meis percipite; postquam uero compleueritis ad quod agendum uenistis, potestis horum que adsunt per uos tollere quod cupitis. Scio enim quod ad occidendum intrastis, sed unum a uobis posco beneficium, ut, dum presentis uite cursum in me terminaueritis, candelas quas inspicitis, quas etiam ad hoc ipsum formaui, unam ad caput meum ardentem, et aliam ad pedes ponite, et cito postea ab hoc loco discedite, ne a superuenientibus, qui me uisitare solent, constringamini, penas luituri sceleris uestri.«

13. Confestim igitur Richardus predictus, pollutis manibus beatum uirum medium comprehendit, ac tenaciter maceratum ieiuniis corpusculum brachiis strinxit, socioque minaciter iussit ut sanctum fuste  percuteret. Qui cum diu eum feriendo circa latus et suras debilitasset, sancto extendente palmas ad Dominum, alter intulit dicens: »O segnis! cur eum in caput non percutis, ut plagam mortalem suscipiat? quam si tu tardas inferre, ego citissime illaturus sum.« Confestimque fuste apprehenso, ictum librabat in caput uehementissime. Hoc modo uir sanctus plagatus, semiuiuus in terram corruit; et illi continuo in eum irruentes guttur eius suffocant manibus, quousque exhalasset spiritum. Egrediente autem iam anima, in ipso tractu nouissime exspirationis, tante suauitatis odor progrediens totum cellule locum compleuerat, ac si omnium pigmentorum odoramenta ibi diffusa fragrarent.

14. Postea uero nudauerunt eum ueste qua erat  indutus, et portantes posuerunt in lectum quo uir Dei requiescere solebat. Nudo supposuerunt  filtrum  supponentes etiam et quedam fragmenta, atque, ut uiuens uir Dei rogauerat, candelas sumpserunt, unam ponentes ad caput; cum alia currebant ad ipsam capellam, lumen inde allaturi, quod in eodem oratorio iugiter ardebat. Repedantes uero ad corpusculum defuncti, inuenerunt clare ardentem quam posuerant candelam exstinctam. Tantus autem eos continuo inuasit timor, ut nichil contingere de rebus ad altaris officia pertinentibus auderent. uestes ac stramenta quedam lectuli eius sumentes, festine repedabant unde digressi sunt.

15. Eis autem inde fugientibus, corui qui more solito ad famulum Dei uiuentem uenire consueuerant,  ac prebendam de manibus eius suscipere, quasi uindicare cupientes exstinctum, sequebantur latrones, uocibusque grandisonis replebant siluas, et, quam proxime poterant capitibus eorum aduolantes, prodebant perpetratum nefas. Non multum post ipsi maligni comprehensi sunt, et quod occulte perpetrauerant patefactum est scelus, nolente Deo differri  peccati penam quam meruerant in occisione serui Dei. Etenim iudicibus et populo Christiano sub comite Adalberto  eos ad hoc decernentibus, uiui incensi sunt.

16. Candela autem quam ad caput uiri Dei posuerant, et que celitus accensa est, ardebat usque ad stramenta que superposita fuerant defuncto corpusculo. Quorum etiam partem ipse ignis inuasit, et peruenit usque ad membra defuncti; que dum attigisset, sicut diuinitus accensus fuerat, ita etiam  Dei nutu extinctus est. Illico autem diffamatur de morte eius. Qua comperta, uenerabilis abbas Waltherus  et fratres sub ipso degentes, corpus uiri Dei ex ipsa eremo auferentes, atque ad monasterium Augiam deferentes, ibi digno sepelierunt honore. Passus est autem sanctus martyr duodecimo Kalendas Februarii, anno ab Incarnatione Domini octingentesimo sexagesimo tertio  regnante Ludouico rege in orientalibus Francis, anno uicesimo octauo regni eius.





uITA SANCTI UDALRICI EPISCOPI AUGUSTENSIS Auctore Bernone abbate Augiensi.



PROLOGUS BERNONIS.

 1. Reuerendissimo Patri Frideboldo, ac uero sancte matris Afre alumno, Berno [al., Bern] Dei Matris mancipium, cum omni contubernio Augiensium fratrum, summum et indeficiens bonum.

Mire caritatis uirtus, ex dulcifluo pectoris tui emanans fonte, id exiguitati mee iniunxit officii, ut libellum de uita ter quaterque beati patroni nostri Udalrici, ueraci quidem, sed simpliciori quam oportuit sermone editum, cultiori stylo reddam luculentum. Pius quidem iubentis affectus est, sed non eque facilis parentis esse poterit effectus; quippe cum tarditas ingenii et exteriorum cure, amaro  sapore condite, me prohibeant tam arduum opus aggredi. Accedit etiam quod uenerande memorie Gebehardus, qui post beatum uirum  quartus eiusdem uindelice Auguste ecclesiam rexit, nulli modernorum doctorum secundus, idem negotium corrigendi studio attentauit, sed infectum, morte preuentus, dereliquit. Cui si ipse manum extremam imposuisset, paruitas mea omnino super hoc  digitum ori imposuisset. Id ipsum tamen quod composuit, licet eloquii uenustatem redoleat, tamen ita uerborum ac sententiarum sublimitate se in altum extollit, ut uix aliquis ex inde aliquid percipere possit. Alterius uero oratio, etsi rerum ueritate subnixa, sic tamen pene uidetur humi iacere, ut quisquis sapientium semel hinc potuerit quiddam gustare, pigeat se ulterius ad hanc inclinare. Quocirca, uenerande Pater, tibi tuisque placuit huiusmodi onus mihi imponere, ut inter utrosque medius incedens, talem moderato sermone materiam componam, ut ex utraque parte ad se uenientes, media caritate constrata, et paruuli lac quod sugant, et fortes ualeant inuenire cibum quem comedant. Quod ego omnimodis horrerem, nisi scriptum esse scirem:  Melior est obedientia quam uictima . Nunc uero si, data intercessionis tue manu, manui mee ducatum prebere spoponderis, adiunctis tecum beati uiri meritis, omnipotentis uerbi, quod aperuit os mutorum et linguas infantium fecit disertas, fretus  auxilio, obedire tentabo, initium narrandi ab ipsius uiri Dei infantia sumens, ac orationis cursum ita ad finem usque perducens ut nichil de propriis addam, preter exempla antiquorum Patrum atque sententias sanctarum Scripturarum, que suo decore solent dictorum seriem uenustare. Hoc tamen solum mihimet ex proprio sudore iniunxi, ut latius  diffusa, modesta breuitate arctius cerceam; strictius digesta, moderata prolixitate dilatem; minus regulariter prolata, ad rectitudinis lineam corrigam. Que tamen omnia tui examen iudicii exspectant, ut te benigno iudice ualeant rata consistere. Opto, Pater beatissime, ut in Christo ualeas, meique memor semper existas  .



uITA INCIPIT.


 CAP. I.---Egregius Christi confessor Udalricus ex Alamannorum prosapia exstitit oriundus. Cuius parentes, Hupaldus scilicet ac Teotbirga ambo quidem  secundum seculi huius dignitatem clari et nobiles, sed fide atque diuina religione multo clariores atque nobiliores. Qui talis ac tante prolis fecunditate diuinitus ditati, mox eamdem cuidam fideli ad alendum, ut Moysen, commendauerunt nutrici. Ubi inter ipsa natiuitatis primordia celestia non defuere auspicia, nam licet blando nutriretur affectu, feda tamen macies quedam apparebat in uultu. Qua ex causa dum nimium tristes eius efficerentur parentes, ac in angustis illorum pectoribus cure uersarentur ingentes, quidam hospes peregrinus, officio clericus, secundum quod illorum ostium semper uiatori patuit, benigne ab ipsis precipitur, per aliquod temporis spatium humane tractatur: dum interim quadam die hora refectionis residens, predictum  infantulum, nondum duodecim hebdomadarum dies ab ortu ad plenum habentem, audiuit inter uagitus uocem emittentem. Ex quo, prouidus futurorum, tale edidit oraculum. Nisi, inquit, iste infans celerius fuerit ablactatus, non poterit esse saluus. Cumque semel ac secundo admoniti minus tanti preconis dicta uellent exsequi, tertia demum die, cum predictum ac sepe dicendum infantulum adhibita aure persensisset adhuc infirmiorem, hanc presagam coram omnibus intulit uocem: Sciatis pro certo quod, nisi continuo a lacte fuerit suspensus, hac nocte erit moriturus. At uero si eo, quo dixi ordine, morti subtractus fuerit, magnus in futurum coram Domino erit. Huius prophetie mysteria  qualiter sint adimplenda, non nostri styli eget officio designari: potest probari.

CAP. II.---Tandem igitur amotus a lacte cepit corpore et anima in admirationem omnium ita proficere ac circumquaque manentibus tantum de suo profectu gaudium conferre ut id, quod de Isaac eiusque patre Abraham scriptum est: »Creuit igitur puer, et ablactatus est, fecitque Abraham grande conuiuium in die ablactationis sue,« non incongrue eius quoque possit persone aptari. Merito tantus patriarcha in ablactatione filii, quem ex promissione a Deo suscepit, grande conuiuium fecit. Merito Pater celestis sancte matris Ecclesie filiis in istius ablactatione conuiuium fecit grande, inuitans eos huiusmodi uoce: »Comedite,  amici, et inebriamini, karissimi.« Hic itaque mysteriorum Dei dispensator futurus iam solido cibo  opus habebat confortari, ut in mensa altaris Christi, uelut ad celeste conuiuium quandoque consistens, posset in tempore suo tritici mensuram dare conseruis suis. Incipiebat enim tunc inter ceuulos modeste conuersari, timorem Dei habere, honorem parentibus deferre, lasciuiam declinare, ac, in quantum possibile tali adhuc erat etati, in corporis motu, gestu, incessu, foris ostendere, qualis habitus formaretur intus in mente. uidentes autem parentes eius tantam Dei gratiam in eo fulgere, commendauerunt eum in monasterium sancti Galli fratribus religiosis, ut eorum magisterio tam secularium litterarum studiis, quam celestibus instrueretur disciplinis; ubi, inter egregios regularis discipline magistros, dulces theorie  carpebat quotidie fructus, cum uerba, que in sacris codicibus legebat, mox in opera uertebat. Iam summitatem illius Iacob scale uirtutum gradibus ascendendo tangebat. Iam a Saluatore audiebat: »uade, uende omnia que habes et da pauperibus, et, ueni, sequere me;« et iam tunc monachice conuersationis habitum sumpsisset, nisi diuina reuelatione admonitus desiisset.

CAP. III.---Erat tunc temporis in eodem monasterio quedam ancilla, pro Christi nomine inclusa, uuiberata nuncupata, que die noctuque ieiuniis, orationibus ac uigiliis uacans, castum in arcano pectoris sui Domino preparabat templum, in quo gratum Creatori omnium mactauit semper holocaustum, dicens cum Psalmista: »In me sunt,  Deus, uota tua, que reddam laudationes tibi.« Huic sanctus adolescens dum sui desiderii secretum panderet, illa rem a Deo querendam statuit, ac trium dierum inducias super hoc postulauit. Post triduum uero, Spiritu instructa diuino, huiusmodi usa est responso: Non, inquit, uir religiose, diuine est uoluntatis ut hoc in loco detinearis; sed est in plaga Orientali locus, ubi quidam fluuius duas diuidit regiones, in quo, Deo iubente, episcopalis apicem dignitatis debes conscendere. Et licet multa tam a paganis quam a malis Christianis sis passurus aduersa, tu tamen, confisus in eo qui dixit: »Confidite, ego uici mundum,« superabis uniuersa, dicens cum Psalmista: »In Deo faciemus uirtutem, et ipse ad nichilum deducet inimicos  nostros.« Hec auditu percipiens ac mente pertractans, quibusdam, qui sibi familiarius amicitie causa adherebant, secreto pandit, et ut interim silentio tegerint, admonuit. Ipse uero per diuersos sacrorum librorum campos, seu prudentissime apes, flores sententiarum carpens, ac in alueario pectoris sui recondens, summa cepit ope niti, ut spiritualia posset mella conficere, que postmodum in populos illum deceret eructare, iuxta illud Psalmiste: »Quam dulcia faucibus meis eloquia tua, super mel et fauum ori meo!« Et quod de predicatoribus dicitur: »Memoriam abundantie suauitatis tue eructabunt.« Dehinc ad unguem instructus, cum omnium fratrum conniuentia remeauit ad propria. Parentes uero de eius profectu  nimium gaudentes ac Deo gratias agentes, iterum commendant eum Adalberoni Augustensis Ecclesie presuli uenerando, uiro fidei dote ac uite merito multis preferendo, quatenus reuerende illius presentie iugiter assistens uelut in quodam discipline speculo conspiceret si quid in ipsius moribus adhuc corrigi deberet. Quem ut predictus Dei pontifex fide firmum, spe robustum, caritate radicatum et fundatum omnique morum probitate decoratum agnouit, familiarius illum asciuit eiusque domi forisque in omnibus uti consiliis cepit, quatenus eius prudentia totius episcopatus disponerentur negotia, tam publica quam priuata.

CAP. Iu.---Libuit interim uiri Dei animo Romam  pergere, apostolorum limina uisitare, ut se suaque omnia ipsorum aliorumque sanctorum precibus posset attentius commendare. Quo cum uenisset, ab apostolice sedis presule, nomine Marino, apud Deum et homines magnifico et glorioso, officiose susceptus, ac requisitus quis esset, aut unde uenisset, respondit, se ex Alamannorum stirpe progenitum, Adalberonis Augustensis Ecclesie esse clericum. Ad hec Apostolicus: Ne dure, inquit, accipias, que dico; quia idem de quo retulisti, tuus pontifex Adalbero iam migrauit de hoc seculo, ac Dei ordinatione dispensante, oportet te huius regiminis curam suscipere. At ille proprie conscius infirmitatis, imo non immemor illius mandati: »Quanto magnus es, humilia te in omnibus,« iudicauit  seipsum indignum fore ut tanti honoris pondus subiret. Tunc papa, diuino Spiritu repletus, ait: Si nunc delitescendo subterfugis, quominus in hoc pacis ac tranquillitatis tempore Ecclesie nauem gubernes, ueniet dies in qua nullo modo statuta Dei preterire ualebis, uerum etiam inter multiplices ac fluctiuagas multi laboris, meroris, anxietatis undas regendam suscipies ac, Deo presule, ad littus placide quietis acsi nimium fessus perduces. His auditis ad metatum perrexit, atque inter sacra orationum libamina, tam se quam defuncti senioris animam cum lacrymis Deo ac sanctis apostolis eius commendauit: sicque postera die, nesciente papa, latenter discessit, etiam in hoc Dominice actionis  exemplum sequens, de quo sanctus Ioannes euangelista refert, quia cum uoluissent eum rapere et regem constituere, statim fugit. Sed mox ut bone memorie Adalbero ex hac uita migrauit, Hiltinus ei in episcopatu successit. Quo post quindecim armorum curricula ex hac luce subtracto, uolente Domino hoc, quod de seruo suo Udalrico per ora suorum fidelium antea predixit, adimplere, totius cleri ac populi uoto in unum concurrente, et Henrici regis uoluntate in idipsum consentiente, idem uir Dei sanctus in cathedram episcopalem hac in urbe est sublimatus.

CAP. u.---Adepto uero tante dignitatis honore, qualis tantusue exstiterit nullius sermo ad integrum explicare ualebit. Totus erat semper in oratione,  totus in lectione, et maxime attendens quibus uirtutum ornamentis Apostolus describebat episcopum esse sine crimine, sicut Dei dispensatorem: non superbum, non iracundum, non uinolentum, non percussorem, non turpis lucri cupidum; sed hospitalem, benignum, sobrium, iustum, sanctum, continentem, amplectentem eum qui secundum doctrinam est fidelem sermonem, ut potens sit exhortari in sana doctrina, et eos qui contradicunt, arguere. Harum duarum uirtutum ita uicaria utebatur successione ut, nisi ineuitabili alicuius necessitatis articulo intercedente, nullum tempus transire sineret otiosum, quominus aut orationi insisteret, aut lectioni operam daret: sicque pene semper optatis Rachel amplectibus uteretur, nisi Lie interpositione  interim a tante sedulitatis dulcedine suspenderetur. Suberant ei cure maxime de reparandis ecclesie muris, de reedificandis domorum ac ipsius ciuitatis edificiis que sub antecessorum suorum temporibus aut nimia uetustate dilapsa, aut igne fuerant consumpta. Sed et familia maxima ex parte a paganis occisa, et pars, que remanserat, egestate nimium erat afflicta. Inter hec uenerabilis heros, uelut ante et retro oculatus, cepit cauta mentis intentione circumspicere, prouidam omnium curam gerere: ac sapienti usus consilio, materialibus quidem edificiis prudentes et idoneos magistros prefecit. Ipse uero, quasi sapiens architectus, cum Apostolo Christum fundamentum posuit, super quod  edificauit aurum, argentum, lapidesque pretiosos, et cetera huiusmodi: ut sanctarum animarum edificatio, per eius predicationem constructa, cresceret in templum sanctum Domino. Et quoscunque ad tale edificium uerbo et exemplo preparabat, cetera humanitatis officia, prout illis facultas suppetebat, prebere non desinebat, non solum his qui presentes aderant manum misericordie porrigendo, uerum etiam eis, qui egritudine preuenti uel carceribus inclusi longe aberant, ministrando.

CAP. uI.---Nulli itaque auarus, omnibus exstitit largus, ita ut illud beati Iob potest dicere: »Benedictio perituri super me ueniebat, et cor uidue consolatus sum.« Et paulo post: »Oculus fui ceco et pes claudo: pater eram pauperum.« Et iterum: »Flebam  quondam super eum qui afflictus erat, et compatiebatur anima mea pauperi. Unde in refectione quotidiana semper eius mense chara sibi intererat pauperum turba, quam et uictu pauit, et indumentis uestiuit. Seipsum uero nimia maceratione castigauit, ita ut carnem non manducaret, et intrinsecus super nudam cutem laneam uestem portaret; illud Apostoli opere proclamans: »Castigo corpus meum et in seruitutem redigo, ne forte, cum aliis predicauerim, ipse reprobus efficiar.« Et nocte quidem in oratione peruigil, seipsum in ara cordis per orationis studia mactauit: die uero super altare uisibilem ac salutarem hostiam Domino immolauit, quo eius sacrificium Redemptori omnium esset gratum et acceptum. Die cum Martha Domino in membris suis ministrabat:  nocte uero cum Maria sedens secus pedes Iesu, audiebat uerbum illius, sciens scriptum: »Qui appropinquant pedibus eius, accipient de doctrina illius.« Erat ei solemnis consuetudo, post Completorium nil cibi aut potus sumere, silentio studere; sciebat enim a Domino dictum: »Ex uerbis tuis iustificaberis, et ex uerbis tuis condemnaberis.« Unde iugiter a Domino postulabat: »Pone, Domine, custodiam ori meo, et ostium circumstantie labiis meis.« Sed si quando necessario ei loquendum fuit, erat illius sermo sapientie sale conditus, modestus, humilis et ad persuasionem utilis, et, ut quidam Sapiens dicit: In sermone pondus, atque in uerbis modus. Quando uero membra in Dei seruitio fatigata necesse habuit quiete aliqua recreare, non  hoc in plumarum mollitie, sed subterposito psiathio, tapete uel sago, parum quid indulgebat somno. Et, ut breuitatis compendio utar, sic exterius gerebat officium sacerdotis, ut interius non omitteret religionem monastice conuersationis. Erat etiam ei moderata ciborum parcitas, ac quidam singularis abstinentie modus, quo solebat religiosa arte secum conuiuantes circumuenire. Sepius enim sperantibus quod cum illis manducaret, ipse ablata carnalium epularum mensa surgens ad ecclesiam perrexit, missarum solemnia celebrauit. Unde adhuc, quasi recenti sit actum memoria, ore multorum refertur quod dum quadam die ipse uenerandus Pater cum Cunrado diue memorie Constantiensis Ecclesie  episcopo ad prandium apud sanctam Afram martyrem consedisset, postquam consumptis cibis ab utrisque discessum est, quedam causa exstitit, qua predictus pontifex ad uirum Dei mittere debuisset. Ad quem cum legatus ipsius uenisset, inuenit eum sacro altari astantem, ac salutarem hostiam Domino immolantem. Quo peracto nuntium audiuit, atque absolutum redire ad dominum suum permisit. Cumque reuersus interrogaretur cur tandiu moratus fuisset, respondit quia uirum Dei tandiu exspectasset donec ter missarum solemnia peregisset. At ille ipsum uerbum ab illius ore arripiens: Missarum, inquit, solemnia celebrauit? Tunc quasi subridendo intulit: Et uere nullus illo saturior ad mensam altaris hodie accessit Sed utrum ioco, an serio hoc  protulerit, tamen uerum fuit quod dixit. Cibauit namque Dominus illum pane uite et intellectus, et aqua sapientie salutaris potauit illum, ita ut recte cum Psalmista possit proclamare et dicere: »Eructauit cor meum uerbum bonum;« et iterum: »Et poculum tuum inebrians, quam preclarum est?« uox psalmodie tam iugis in illius ore dulciter resonabat, ut non solum ipse, sed et illi, qui eam soliti erant cum illo pura mentis intentione cantari, tantam cordis munditiam ex ea conciperent, ut quedam ex reuelatione diuina occulta cognoscerent, que aliis manifestarent. Unde exempli causa quedam subternotabo, quatenus uera esse approbentur, que dico.

CAP. uII.---Quodam tempore cum artifices ecclesie cryptam in melius reparare uellent, erat quidam  clericus, nomine Rambertus, sancti uiri obsequio deditus. Hic quadam die in excessu mentis effectus, uidebatur sibi cum domino suo episcopo solito more psalmos canere, nec non Adalberonem quondam, ut supra diximus, pontificem ad aquilonarem eiusdem crypte plagam, sacerdotalibus indutum uestibus prope assistere, sibique, ut ad se ueniret, innuere. At ille mente perculsus, ac inter uiuum et mortuum quid ageret dubius et anceps, tandem in uiuentem pauens figit obtutus, uelut sciscitans quid esset facturus. Tunc episcopus: Ut quid, ait, sic in me oculos defigis? Cui ille respondit, dicens: Ecce dominus meus Adalbero episcopus ad celebrandum diuinum mysterium paratus astat, et me ad se uocat. Cui episcopus: Festina, inquit, ire, eiusque  iussis in omnibus obedire. Qui mox ut propius accessit, hec ab eo audiuit: Ramberte, dic domino tuo, quia magnum a Domino mercedem habebit pro orationibus ac eleemosynis quas pro me fideliter exhibuit. Et hoc sibi sit in signum, quod ego et Fortunatus in proxima cena Domini, concedente Deo, sacrosanctum chrisma cum illo sanctificabimus. Insuper edificatio istius crypte ruet citissime. Ipse autem propter hoc ab incepto non desistat opere, quin illud firmioribus studeat fundamentis stabilire. Fratres quoque admonere curato, quia orationes, quas sua sponte se facturos pro me spoponderunt, nequaquam, sicut promiserant, impleuerunt. Et nisi hoc studuerint emendare, sciant  se propter hoc in conspectu Domini rationem reddituros esse. Episcopus autem a ciuitate regia reuertens , ita de crypta contigisse reperit, sicuti per uisionem Ramberto ostensum fuit. Tunc ille impatiens more, non antea a labore cessauit, quam omnia in meliorem statum reparasset. Iterum alia uice cum predictus Rambertus, iuxta morem, in oppido uuaringa cum sancto uiro psalmodiam decantaret, cepit terrore nimio concuti, ac reflexis oculis Deo dignum antistitem intueri. A quo inquisitus quidnam sibi esset, respondit seniorem suum Adalberonem eodem, quo et ante, paratum se uidere, sibique precipere, ut illi sacri altaris mysterium celebranti assistat, soliteque seruitutis officium impendat.  uere impleta est prophetia que dixit: »Cum sancto sanctus eris, et cum uiro innocente innocens eris.«

CAP. uIII.---Nec pretereundum puto, qualiter celestis signi uisione ipsum etiam uoluerit Dominus mirificare. Nam in ipsa solemni die sancto Pasche multa fratrum caterua astante, dum sanctus sacerdos diuina celebraret mysteria, dextera quedam apparuit superna, que cum ipsius dextera diuina sanctificauit sacramenta. Expletis uero missarum solemniis, quidam Henricus presbyter, qui eo die cantoris officium agens tanto interfuit miraculo, sequens episcopum usque in cubiculum, ad eius pedes cecidit, atque in presentia popularium personarum eamdem uisionem minus caute explanauit. Cui uir Dei: Melius tibi, inquit, esset tacere, quam  talia in aures uulgi proferre. Mox ille rubore perfusus exiit, et in uestibulo cubiculi residens tantas lacrymas emisit, ut ex illarum suffusione cogeretur lucis huius dispendia sustinere. uir autem Dei memor sue fragilitatis cauebat fauorem humane laudis, ne caderet in precipitium elationis, semper gratias agens Deo super inenarrabili eius dono; et sicut de sanctis eius scriptum est: »Ibunt de uirtute in uirtutem,« uelut celeste animal ante faciem suam gradiebatur, ut eo mente conscenderet, quo eum impetus spiritus duceret. His uirtutum gradibus ad alta proficiens, quadam nocte, que antecedebat diem sanctum, quem diem indulgentie uel cenam Domini Christiana religio uocare consueuit, uox quedam beato sic ait in uisu: Udalrice episcope,  scias te hospites suscepturum esse. Expergefactus cepit secum admirando tractare quinam illi hospites futuri essent. Non enim erat inanis sopor ille, qui solet aliquoties hominum mentes illudere: sed talis potius, qualis sponsa se dicit in amoris Cantico obdormire: »Ego, inquit, dormio, et cor meum uigilat.« Talis igitur somni dum uir Dei frueretur quiete, iterum uocem in hec uerba meruit audire: Orationes tue et eleemosyne, Udalrice, Deo sunt accepte, qui binis antecessoribus tuis, Fortunato scilicet atque Adalberoni, te commendauit, ut tibi hodie et deinceps sacra mysteria celebranti assistant, et ea tecum benedicant. Mane autem facto, hora qua inclytus mysteriarches diuina sacramenta celebrauit, quibusdam etiam, qui ad uidendum digni  erant, cernentibus dextera Domini denuo apparuit, que cum sancto episcopo signo crucis imponendo eadem consecrauit. Iidem ipsi cum ad percipiendam sacram communionem ad sacrum altare accederent et sanctus Dei illos huius secreti conscios esse per spiritum non ignoraret, quando panem eis Dominicum porrexit, ori singulorum digitum superposuit, ut per hoc intelligerent quod uisa minime diuulgare deberent. Quin etiam, expleto sacrorum officio, ad se uocatis reuelati sibi in nocte preterita mysterii ordinem exposuit, et tam hoc quam quod ipsi uiderant alicui dicere, donec ille maneret in carne, interdixit sub interminatione presentis uite.

CAP. IX.---Alio uero tempore, dum iterum sub  cuiusdam noctis silentio membra quieti commendaret, sancta Afra martyr pulchra facie, ueste decora, tunica succincta apparuit, eique dixit: Surge et sequere me. Et statim eduxit illum in campum qui ex nomine ibidem decurrentis fluuii Lecfelt dicitur, ubi sanctum Petrum apostolorum principem uelut in synodali colloquio sedentem inuenit cum magna episcoporum aliorumque sanctorum multitudine, uel quos olim in carne uidit, uel tunc primum, reuelante sibi gratia diuina, cognoscere cepit. Ibi inter alia, que tractabuntur, sicut olim in Apocalypsi sancti Ioannis audita est uox animarum suis interfectoribus uindictam expetentium: ita tunc clamor ortus est sanctorum de Arnulpho duce Noricorum adhuc uiuente, ob destructionem ecclesiarum  atque monasteriorum, quorum res distribuit in beneficia laicorum. Quapropter, dictante omnium sententia, damnatus est pena. Proferebantur in medium etiam duo enses: unus quidem cum capulo, alter uero absque capulo. De quibus princeps apostolorum ait ad beatum uirum: Dic regi Henrico: Ensis absque capulo significat illum, qui sine unctione regnat in populo. At alter capulatus illum, qui per sacre benedictionis ordinem diuinitus fuerit coronatus. Finito sanctorum concilio, predicta Dei martyr sanctissima monstrauit illi adhuc loca, in quibus Otto rex postea castra posuit, et generale colloquium cum suis habens, Berengarium regem Longobardorum, cum multis aliis presentatum, in suum suscepit dominium. Predixit etiam effere  gentis Hungarorum irruptionem, durissimamque cum Nostratibus congressionem, nec non et loca certaminum: et licet cum magno suorum detrimento, tamen uictorie triumphum promisit populo Christiano. O beatum uirum, celesti uisione dignum, in talibus etiam sanctis apostolis, Petro uidelicet et Paulo conferendum: quorum alter in linteo celitus demisso electionem gentium per uisionem didicit; alter uero, siue in corpore, siue extra corpus, usque ad tertium celum raptum se esse asserit, ubi et arcana Dei audiuit et uidit! Iste uero sanctus et in ostensione dextre sacre super altare, et in hac uisione, et postmodum in aliis, ut ante exitum nostri sermonis satis patebit, et arcana Dei uidit et audiuit, et saluationem non tantum sue  gentis, sed et multorum populorum cognouit. Hec non passim tunc uulgi auribus se inaniter iactando diuulgauit, sed paucis quos ad hoc dignos duxit, secreto manifestauit. Ipse uero sentiens se tanto diuine gratie preuentum, non se erigebat in altum, sed omnia referebat ad illum, a quo acceperat, quidquid boni habebat uel esse poterat, dicens cum Apostolo: »Gratia Dei sum id quod sum.«

CAP. X.---Cepit igitur commissi sibi gregis curam agere, talentum sibi creditum non sudario illigatum terre commendare, sed, ut bonus uerbi Dei dispensator, ad usuram accommodare. Unde sue dieceseos terminos sepius lustrauit, ac congregatis coram se clericis et laicis, peruigili studuit cura  inuestigare, in primis qualiter ipsi ecclesiarum presbyteri cum suis ministris uiuerent: utrum populum recte ac secundum catholicam doctrinam docerent, ac quod predicabant ore et opere implerent: ne forte aliis predicantes, ipsi reprobi efficerentur, et ob hoc a suis auditoribus contemnerentur. Deinde discutiebat si laici eorum doctrine obedirent, si in Dominicis diebus et aliis sanctorum solemnitatibus ab opere illicito uacarent, si ecclesiarum limina ea, que deberent, deuotione frequentarent, aut decimas recte darent: multaque id genus. His ita inuestigatis, queque erant rata et bene ordinata, laudauit et confirmauit; que uero aliter inuenit, correxit et emendauit. Simoniacorum heresin quasi perniciosam pestem deuitandam esse admonuit,  asserens perpetue tradendos pene, qui heresi huic nequissime studerent animos inclinare. Unde nunquam pro clericorum ordinatione uel ecclesiarum consecratione quippiam muneris accepit: sed sicut in sacri chrismatis unctione per impositionem manus Spiritum sanctum paracletum gratis dedit, ita et ista concessit, sciens a Domino preceptum: Gratis accepistis, gratis date: nisi forte ipsi ecclesiarum fundatores aliquid pro bona uoluntate, et hoc illum pro gratiarum actione suscipere rogarent. Ius uero legitimum sancte Marie semper uirginis familie, ab antecessoribus suis antiquitus concessum, statuit inuiolabiliter conseruandum, nec quemquam in sua ditione degentium ledi permisit oppressione prepositorum: sed ita inter suos omnia ad  equitatis ac iustitie normam perspicaciter correxit, ut nullum alteri aliquid inferre sineret, quod ipse sibi fieri nollet, iuxta illud preceptum: Quod tibi non uis fieri, alii ne feceris. Et Dominus in Euangelio: Omnia quecunque uultis, ait, ut uobis faciant homines, eadem et uos facite illis.

CAP. XI.---Cum in his et huiusmodi uirtutum gradibus sanctum uirum semper ad altiora conscendere omnium bonorum hostis inuidus cerneret diabolus, quacunque potuit arte, cepit satagere ut eius animum uel quantulumcunque posset impedire. Accidit igitur tunc temporis, ut inter Luidolphum Ottonis Magni imperatoris filium, qui Alamannorum genti preerat, et eius patruum Henricum Noricorum ducem, oriretur lis odiumque per instigationem  Satane et ex malignorum hominum persuasione. Quos cum imperator ad concordiam minime uocare potuisset, fratri adiutorio contra filium fuit. Tunc quidam Arnulphus comes palatinus, Arnulphi quondam ducis filius exstitit, cuius fidei predictus dux Henricus totam Baioariam cum ipsa metropoli Ratisbone commendauit, ac in Saxoniam ad imperatorem se contulit. Ibi eo moram faciente, ille uelut perfidus transfuga, se cum ipsa ciuitate et multitudine populi, Ludolphi subegit potestati. Hec cum sancto pontifici comperta fuissent, relicta militum custodia in ciuitate Augusta, in Noricorum regionem propere contendit, ubi tunc imperatorem cum exercitu consistere audiuit. Prefatus uero tyrannus  Augustam adiit, ac rebus circumquaque direptis, quibusdam episcopi militibus captis, preda onustus, et, quod uerius est, peccati pondere grauatus, in Baioariam est reuersus. Interim uero ipsum Dei famulum postquam comperit a regia seruitute reuersum, in castello, quod Montachinga dicicitur, non timuit obsidere: sed non cessit ei in prosperum quod talia presumpsit contra Dei seruum. Nam, paruo interiecto dierum spatio, a comite Adalbero et episcopi fratre Thietbaldo ab obsidione cum detrimento suorum coactus est secedere, et debita respersus confusione, in patriam redire, etiam ibi capto eiusdem fratre Herimanno. Sed et fortissimus pugnator Adalbertus, uelut alter Machabeus, pro Ecclesia Dei acriter dimicando, cecidit in eodem  bello, ut ueraciter est credendum per mortalitatis dispendium transiens ad immortalitatis compendium. Cuius corpus sanctus Udalricus Augustam deferens, in ecclesia sancte Marie semper uirginis condidit: spiritum uero per sacre immolationis hostiam Domino commendauit.

CAP. XII.---Ex hoc tantus omnium mentes timor inuasit, ut nullus de rebus ecclesie sancte Marie semper uirginis ad Augustam pertinentibus, aliquid usurpare presumeret: quia nullus eorum qui antea inde aliquid iniuste abstulerunt, uel in sanctum Dei deliquerunt, impunitus euasit, nisi qui per dignam satisfactionem per misericordiam Dei, episcopo intercedente, promeruit absolutionem. Ut enim ex pluribus pauca exempli causa proferamus,  unus ex his, uicinis in ueritate contestantibus, tandiu perdito sensu proprias manus lacerauit, quousque uitam finiuit. Alius uero librum quemdam de ciuitate Augusta rapuit, ex cuius pretio caballum eruit. Quem cum domum perduxisset, uxori sue ait: Melius mihi fuerat ut istum tam prestantis forme equum emissem, quam librum quo illum comparaui, in Augusta dimisissem. Cui illa: Utilius, inquit, ut spero, tibi fuisset, si nunquam manus tua ipsum librum tetigisset. Ille uero dum molli tactu per posteriora dorsi, ut assolet, equo blandiri uoluit, mox ab eodem percussus interiit. Post non multum temporis prefatus Arnulphus, pro iniuriis quas uiro Dei ingessit, etiam ipse iusti Iudicis iram sensit. Obsessa namque ciuitate Ratisbona, paratus ad prelium  exiit, ibique occisus interiit.

Quidam homo de episcopatu, qui Eistete dicitur, partem uilissimi mensalis de sepe dictis rebus iniuste usurpauit, secumque asportauit. Sed mox a demonio occupatus nullum neque intra neque extra ecclesiam abscondendi locum inuenire potuit: nec benedicta aspersus aqua, carere ualuit eius presentia, quin semper iuxta eum uideretur indiuiduus comes manere, donec Augustam rediens, rem iniuste ablatam reddidit, seseque emendari obnixe rogauit. Cui episcopus, ut totus erat uisceribus pietatis plenus, et indulgentiam pro Christi amore tribuit, et a demone liberatum, ad propria redire permisit.

CAP. XIII.---Interea dum contentio inter Ottonem  imperatorem, propter fratrem ipsius Henricum, ut supra diximus, et Ludolphum exorta, in tantum accreuisset, ut non aliter nisi ferro finiri potuisset, iamque acie utriusque partis ordinata, ut cominus committi deberet pugna, athleta Dei Udalricus, sciens quia beati sunt pedes pacem portantes, et quod ipse Dominus in Euangelio ait: Beati pacifici quoniam filii Dei uocabuntur: assumpto Hartberto, Curiensis Ecclesie episcopo religioso, se in medium iniecit: ac tanta eos arte suadendi aggressi sunt, Spiritu Patris in amborum ore loquente, ut facile ad pacis federa reuocarent, et uere caritatis donum firma stabilitate in illorum pectoribus consolidarent. Non aliter tunc Otto penitentem Ludolphum quam ille euangelicus pater olim suscepit reuertentem  filium. Uterque enim filius mortuus fuerat, et reuixit: perierat, et inuentus est. Fit gaudium ingens et exsultatio in exercitu cuncto. Laus et gratiarum actio resonat in ore omnium: quia per seruos suos liberauit Dominus populum suum.

CAP. XIu.---Sequenti uero anno, id est, Dominice incarnationis nongentesimo quinquagesimo quinto, gens Hungarorum omni bellua crudelior, iuxta quod uiro Dei celitus ante fuerat reuelatum, cum innumerabili multitudine erupit, omnemque Noricorum regionem a Danubio usque ad Nigram siluam, que ad montana pertinet, et partem prouincie Alamannorum usque Hilaram fluuium, deuastando occupauit. Que Licum transiens, ecclesiam sancte Afre igne combussit, atque ciuitatem Augustam  obsidione circumdedit. Sanctus autem Dei pontifex nequaquam uisis tot lupis, instar mercenarii, sui gregis custodiam fugiendo dereliquit, sed ex aduerso se opposuit ac totam causam Domino commendauit. At militibus circumquaque per murum et ante portam acriter contra hostes dimicantibus, ille super equum sedens, non clypeo protectus aut galea, sed stola indutus, intra lapidum ac sagittarum imbres incedebat securus. uideres nouum Iosue arcam Domini circumferre, buccinis concrepare: nisi quod Iosue extra muros urbis Iericho, iste uero intus in domo Rahab ad Deum conuerse, hoc est, Ecclesie, manebat, et ciuitatem diaboli foris manentem expugnabat. Iosue duce, sacerdotibus qui arcam Domini ferebant buccinis clangentibus, ac cunctis populis  clamantibus uociferatione maxima, muri Iericho funditus corruerunt. Isto arcam Domini in pectore mundo gerente, et cum sacerdotibus et leuitis tubis, id est, psalmis, hymnis et canticis spiritualibus sonantibus, cunctisque populis maxima prece ad Deum et ad eius sanctam genitricem Mariam semper uirginem pro sua ereptione clamantibus, Hungari, qui erant ciuitas diaboli, ceciderunt. Ceteri fugam arripuerunt. Quos Christianorum exercitus tandiu cedendo persecutus est, donec principes eorum cum aliis multis una caperentur, atque Ratisbonam perducerentur, ubi ad ignominiam sue gentis postmodum suspensi sunt in equuleis. His ita gestis, presul uenerandus Deo in omnibus gratias  agens, uelut ex arce quadam mentis cepit dispicere, ac subditorum necessitates pertractare, non sibi ratum estimans, si solummodo ea, que sua essent, quereret, suorumque causas negligeret, iuxta illud Apostoli: Qui suorum, et maxime domesticorum, curam non habet, fidem negauit, et est deterior infideli. Unde suorum congregationes clericorum, que hostium depredatione ad tantam fuerunt inopiam redacte, ut ad quotidiane refectionis usum nil possent habere secum retinuit, ac inquantum potuit, pauper ipse presentis uite necessaria pauperibus ministrauit; et non solum illis, sed et omnibus se petentibus, prout habuit, misericordie manum porrexit, iuxta illud Dominicum preceptum: Omni petenti te, tribue.

 CAP. Xu.---Eo tempore admonetur in uisione, ut ecclesiam sancte Afre, que a paganis fuerat concremata, non tardaret reparare, nec non et Simperti episcopi sepulcrum, quod situm erat iuxta gradus in choro, congruo procuraret tecto. Ex hoc cepit Dei famulus in ieiuniis et precibus cum cordis contritione, aliis quoque uiris religiosis secum assumptis, se Deo mactare, supplicans deuote quatenus omnipotens Deus per misericordiam suam dignaretur sibi manifestare locum, ubi sanctissime martyris sue corpus esset reconditum, uel si in parte orientali crypta eo loci esset edificanda, ubi suadebat ei uoluntas sua. Ergo ut Dominus uerum comprobaret, quod per os sancti Dauid dixit: Ecce oculi Domini super iustos, et aures eius in preces  eorum. Et in alio loco: uoluntatem timentium se faciet, et deprecationem eorum exaudiet, quadam nocte in uisu ei sancta Afra apparuit, et locum sui corporis in ecclesia demonstrauit. Cryptam uero illo in loco fieri prohibuit propter reliquias sanctorum, qui illic in pace quiescentes, aduentum iusti Iudicis exspectant. Hac reuelatione perdoctus, cepit destinato operi uigilanter insistere, ecclesie muros instaurare, cryptam in occidentali parte construere: nec antea a labore cessauit, donec breui omnia perfecto decore consummauit.

Dignum est nunc demonstrare qua ueneratione dignus sit locus ille, in quo sancta Dei martyr prohibuit cryptam fieri. Erat quidam hortulanus, qui inter gramina ibi deambulando, speluncam  quamdam reperit, in qua et transformatam ediculam sub terra muratam conspexit, et ueniens, episcopo nuntiauit, eique dixit: Si tue placeat sanctitati, hic olera mea et alia, que mihi sunt necessaria, possunt recondi. Cui ille in spiritu dixit: Si hoc feceris, mox sensu et membrorum sospitate mox carebis. Sed miser, hec paruipendens, supellectilem suam in predictam speluncam congregauit, statimque sensum cum uisu et auditu perdidit. Qui ad sanctum Dei perductus, ut reatum suum agnouit, ueniam petiit, ac indulgentiam cum sanitate promeruit. Mira dicturus sum. Ex illa namque hora nunquam ab hortulano ipsa reperiri potuit spelunca. Ex eo tempore cepit uir Dei sanctum illum locum magis frequentare,  sibique sepulcrum ibi preparare. Ubi omni sexta feria, si domi esset, solebat salutarem hostiam Domino immolare.

CAP. XuI.---Interea orationis causa Romam perrexit, ubi et caput sancti Abundii martyris acquisiuit, secumque religiosa cum deuotione Augustam reportauit. Solebat loca sancta uisitare, ac precipue monasterium sancti Galli, ubi nutritus erat et eruditus. Inde cum quodam tempore ad cellam sancti Meinradi, ad uidendum seruum Dei Euerhardum uenisset, post sacra orationum libamina, post fraterne collationis dulcia eloquia, cum iam prelibatis osculis sanctus episcopus disposuisset redire in sua, et ea uice speraret Dei famulum non amplius esse uisurum, iamque ire cepisset, festinato anhelus  cucurrit, atque iterans oscula caritatis, in hunc uocem lacrymabundus erupit: Ex hac hora non uidebimus nos ulterius in hac uita, donec corporibus exempti uidere nos mereamur in presentia Dei. Cui episcopus dixit: Pater uenerande, scis nunc pro certo tempus mee resolutionis instare, quo debeam ex hac uita migrare? Cui ille respondit. Finis quidem uite tue adhuc non erit. Sed uerum esse quod dico exitus rei comprobabit. Tunc discessum est. Sed antequam episcopus eamdem cellam uisitauit, ille Dei famulus Euerhardus de hoc seculo migrauit. Processu quoque temporis locum Agaunensium, ubi sanctus Mauritius cum sacra legione quiescit, orandi gratia adiuit, ac non modicas Thebeorum martyrum reliquias acquisiuit. Quas cum summo honore Augustam  attulit, ac in oratorio sancte Dei genitricis cum hymnis et psalmodiis religiose collocauit. His quoque diebus uenerabilis heros ad monasterium Insulanense, quod Augia dicitur, [uenit] ubi tunc temporis Dominici gregis uir uenerandus, nomine Aluuigus, curam gessit. Qui eum digno, ut par erat, honore suscipiens, multiplicibus sanctarum reliquiarum, quarum gratia illo aduenerat, pignoribus donauit, sicque ad propria letum redire permisit.

CAP. XuII.---Nec pretereundum quod, propter ipsius merita, plurima infirmis prestabantur beneficia: et maxime qui caduco grauabantur morbo, per eius benedictionem a tanto liberabantur incommodo. Quod ita humilitatis causa studuit occultare, ut si forte aliqui illorum hanc sanitatis gratiam  palam postularent, donum benedictionis subtraheret, hoc magis asserens apostolice dignitati quam sue congruere paruitati. Per oleum, ab eo in cena Domini consecratum, uariis languoribus detenti, pristine restituti sunt sanitati: nec non et oculorum caligine obtenebrati, huius sancti olei unctione merebantur illuminari.

Opere pretium est inferre qualiter etiam ipse per efficaciam huius sancti liquoris consecutus est gratiam sospitatis. Quodam itaque tempore ad monasterium Campidonense ueniens, tanta infirmitate tenebatur, ut non nisi inter aliorum manus sustentatus, quoquam posset gressum mouere, uel quid cibi pro recreatione uirium percipere. Tunc sub  omni celeritate Augustam mittitur: oleum ab eo consecratum defertur. Quo in ipsa sancta Pentecostes uigilia hora diei nona delibutus, intantum per gratiam Dei contra spem omnium subito conualuit, ut se reficeret cibo ac cum fratribus uespertine synaxi incolumis interesset, totamque instantis festiuitatis diem spiritali iucunditate celebraret. Sicque, omnibus in commune gratulantibus, ipse sospes in suam sedem est reuersus.

CAP. XuIII.---Quodam tempore cum uir Dei uindicem fluuium esset transiturus, intantum aluei eius cursum excreuisse inuenit, ut nullus suorum auderet transire per illum. Tunc sociis sui itineris abeuntibus, et uadum, sicubi posset reperire, ad transeundum querentibus, ipse cum uno clerico solus  remansit, ac predictum fluuium sine aliqua trepidatione in nomine Domini transiuit. Et, ut magis mireris, clericus altiori caballo residens a cingulo deorsum se totum in aqua infusum: de episcopi autem soccis e sago factis, quos propter frigus induerat, nec saltem unum pilum madefactum perspexit. Cui ualde super hoc admiranti interminatus est, dicens: Caue, me adhuc manente in carne, hoc alicui dicere: humilitatis magistrum sequens, qui de semetipso discipulis precepit ut uisionem quam uidissent nemini dicerent, donec Filius hominis a mortuis resurgeret. Tua sunt hec, o Christe, opera, tuarum gratiarum insignia, qui in sanctis tuis etiam nunc antiqua coruscare facis mirabilia. Qui enim illi antiquo Hebreorum populo, quondam diuiso  mari Rubro, aridum iter prebuisti, tu hunc famulum tuum per idem elementum siccis uestibus traduxisti: nisi quod illis aque erant pro muris a dextris et a sinistris, ut siccis uestigiis per medium transirent: iste uero per medias transiens aquarum undas, in nullo madefactus, se duce peruenit ad littus. Alio item tempore dum Ratisbonam nauigio per Danubium tenderet, ex incuria nautarum nauis super quoddam impingitur lignum: ex quo patentibus rimis cepit paulatim impleri aquis. Timore perterriti naute, ad littus contendunt propere. Quo peruenientes, omnibus que in naui erant exportatis, obliti sunt episcopi in puppi residentis. Tunc unus ex clericis, trahens suspiria ex intimo cordis, ait: ue nobis miseris, quia in tanto periculo obliti  sumus nostri senioris. Et hec dicens, uelocius cucurrit, et humeris impositum ad littus exposuit. Quo egresso nauis in posteriori parte mergitur, et mirum in modum nauis, que plena erat hominibus ceterisque supellectilibus super aquas natauerat, uiro Dei cum suis egrediente, non potuit diutius quin mergeretur subsistere: ut inde colligeretur quia hanc omnipotens Deus sua manu tenuerat quando uir Dei cum suis in ea manebat. Item alia uice uir Dei Romam pergere desiderans uenit ad fluuium Tar nominatum, quem tam periculosa reperit inundatione effusum, ut nec equo nec nauigio aliquis posset transire illum. Sed sanctus pontifex fiduciam habens in Deo, celebratis in ipsius fluminis  ripa missarum solemniis, predictum fluuium transuadauit cum incolumitate omnium suorum.

CAP. XIX.---In illis diebus electus Dei pontifex sacre religionis studio incitatus, diuini amoris igne succensus, cepit in ecclesia sancti Stephani protomartyris Christi, que extra urbis menia sita est, religiosas feminas congregare: quatenus in sancto proposito tanto liberius ibidem Deo seruirent, quanto longius a mundane actionis labore distarent. Ad quod monasterium dum quedam matrona ad conuersionem ueniret, et a congregatione suscepta fuisset, cepit in Dei seruitio manere deuota: et licet litterarum scientia minus instructa, tamen ad exteriora prouidenda satis erat idonea. Unde sorores ei  uoluerunt officium cellarie commendare, sed illa noluit consentire. Tunc res ad episcopum defertur. Qui cum eidem iuberet obedire, noluit, sed in obstinatione mentis perdurauit. Sequenti uero nocte huiusmodi uerbis corripitur in somnis: Quia, inquit, non obedisti episcopi preceptis, tandiu ambulandi usu carebis, quousque ab illo absolui mereberis. Expergefacta, omnino permansit debilis et clauda: et reuertente ad ciuitatem episcopo, ante eius presentiam in lectulo est deportata: a quo de inobedientia pariter correpta est et sanata. Ipsa autem, ut se sensit sanatam, currendo antequam ad ecclesiam episcopus ueniret, precessit eum laudans et benedicens Deum. Quodam tempore dum omnipotentis Dei famulus ad synodum episcoporum, que in uilla  regia, Ingelenheim dicta, erat congreganda, pergeret, quemdam pauperem, nomine Rotbertum, obuium habuit, qui uentris sui interiora foris prolapsa, in sinu gestauit. Quem ut conspexit, misericordia motus, ei denarium dari iussit, dicens: In nomine Domini accipe, et uade in pace. Qui mox eleemosynam accipiens, perrexit ac meliorari in tantum cepit, ut post aliquod temporis spatium sospitati redderetur ad integrum. Idem etiam post mortem uiri Dei, aliis iterum preoccupatus infirmitatibus, ad sepulcrum eius ueniens, sanari meruit, sicut lector suis locis plenius scriptum inuenire poterit.

CAP. XX.---Igitur sanctus Dei, celesti desiderio afflatus, cepit ea que sunt huius mundi fastidire,  terrenarum rerum lucra Christi amori postponere: et, licet hic retineretur corpore, in celestibus tamen conuersabatur mente: ut merito in illorum censeretur numero qui dicere possent cum Apostolo: Nostra conuersatio in celis est. Unde zelum Dei habens, licet non secundum scientiam, cepit apud terrenas potestates totis uiribus agere, ut quidam clericus Adalbero nomine, sue sororis filius, totius episcopatus curam susciperet: ipse autem sub monachice religionis habitu soli Deo uacaret, quod et impetrauit. Sed ille miserandus nesciens, aut scire nolens, a sapientissimo Salomone dictum: Hereditas ad quam in principio festinatur, in nouissimo benedictione carebit: milites episcopi, totamque  familiam statim sacramento sibi subiiciebat, ac uirgam pastoralem publice manu gestabat. Quod ceteri episcopi, indigne ferentes, ambos ad synodum uocauerunt, atque predictum Adalberonem heretice arguunt presumptionis quod, domino suo adhuc superstite, talia non pertimuisset usurpare. At ille dum de obiectis sibi criminibus se uellet purgare, ab omnibus inuentum est, id aliter fieri non posse, nisi, allatis sanctorum Euangeliorum in medio libris, sacramento firmaret se nescisse heresin fuisse, quod talia presumpsisset facere. Quibus omnibus que ad hoc negotium pertinebant expletis, in sua redierunt ambo episcopus et Adalbero, tali a sancta synodo consolatione percepta, ut, episcopo decedente ab hac uita, nullus pro eo alius  esset ordinandus, nisi ipse Adalbero. Sed non est sapientia, non est prudentia, non est consilium contra Dominum. Nam eodem anno post aliquot menses, dum quadam die iam ad uesperam inclinante predictus clericus ad mensam cum uiro Dei nouiter secta uena resideret, ac quidquam molestie propter incisionem uene sustineret, e consessus medio concitus surgens, cubitum ire perrexit, statimque in ipsa nocte presentis uite terminum clausit. Quod episcopus mox per spiritum cognoscens, eum, qui ad annuntiandum mortem sibi intrauerat, preueniendo dixit: Scio, quid Adalbero mortuus est. Festina, et fac uehiculum preparari, ut possumus illum Augustum deferre. Morabantur autem tunc temporis in castello, quod Dilinga dicitur. Corpus  uero eius exanime a sancto pontifice, Augustam perlatum, in ecclesia sancte Marie est humatum. Inter cetera misericordie bona, que pro requie anime sui nepotis agebat, etiam abbatiam, Uttenbura dictam, quam ille, dum uiueret, in beneficium tenebat, sibi acquisiuit, et tandiu tenuit, quousque ipsius studio donata est libertatis priuilegio.

CAP. XXI.---Die quadam sancto Dei iter agenti homo quidam astitit, qui Conradi Constantiensis episcopi obitum certissimum indicauit. Illis uero, qui aderant, sperantibus quod statim pro requie illius solita exsequiarum officia uellet celebrare, ille per secretum nuntium, sibi adesse solitum, sciens quod ex hoc esset uerum, ait eis: Manete interim animequiores, mane comperietis quid inde credere  debeatis. Crastina die diluculo quidam Constantie uenit, qui predicti uiri sospitatem annuntiauit. Et omnipotentis Dei famulus, licet tempus resolutionis sue iam instare non ignoraret, tamen quandiu potuit, uehiculo superpositus, diuini uerbi semina in audientium corda spargere non cessauit. Quem equitandi usum, etiam dum adhuc sanus esset, habebat, ut quocunque sibi eundum fuisset, sella super quadrigam posita solus sederet, comite uno tantum clerico, cum quo absque impedimento aliorum, posset liberius uacare decantationi psalmorum. Festinabat autem quantocius Auguste ciuitatis menia ingredi, ut ibi, sicut bonus mercenarius, prestolaretur finem operis sui. Quo cum peruenisset,  quandiu uires sufficiebant, inter quotidiana missarum solemnia, salutarem hostiam Domino exterius immolabat, ac seipsum interius uictimam in ara cordis mactabat. Ad mensam cum aliis sedens, illis manducantibus et bibentibus, ipse bene manebat ieiunus. Erat ei cibus aut dulcis psalmorum suauitas, aut sacrarum lectionum assiduitas: inter quas maxime delectabatur audire, ex quarto libro Dialogorum sancti Gregorii, qualiter multi e corporibus exempti, in spiritu rapiebantur, ac iterum reuertebantur. Inter hec precepit suarum rerum procuratoribus, ut in omnibus omnino locis, ad suum ius proprie pertinentibus, quecunque inuenire possent, in tres portiones partirentur, et unam ex his, ipso adhuc uiuente, presbyteris et pauperibus  largirentur. Ipse autem quadam die se ad audiendam missam in ecclesiam deferri iussit. Qua audita, unum tapete coram sancta cruce sterni fecit, seseque super hoc in orationem dedit, et quasi post dimidiam horam surgens, quidquid supellectilis habere potuit, coram se importari precepit, preter paraturam unius domus ac mensarum, et unum opertorium, que reliquit ad sui successoris seruitium. Cetera cum perspexisset, ingemiscendo dixit: Ah! quid mihi hec omnia? Fuerunt tantum pauca camisalia, et septem uel octo mensalia, duo sarcilia, et de argento decem solidi: quos statim per manus prepositi precepit inter pauperes diuidi, cetera uero clericis erogari, sicque uigilanter studuit se ad hoc preparare, ut pulsanti confestim  posset aperire.

CAP. XXII.---Talia meditando, aliquoties ad superna rapiebatur in spiritu, ac quedam uidit et audiuit, que etiam ex parte sibi assistentibus narrauit. Nam Wernhero Fuldensium abbati se uisitanti annuntiauit, ut si duo in electione eius ceteris concordarent, sibi in episcopatu successurus esset. Item alia uice quasi de graui somno excitatus, ait coram omnibus: Heu! heu! quod illum Adalberonem nepotem meum unquam uidi: quia pro eo, quod ei consentiebam secundum suum desiderium, nolunt me impunitum in suum recipere consortium. Legimus huic simile, sancto Gregorio in libro Dialogorum referente, quod quidam Paschasius, apostolice sedis mire sanctitatis diaconus, cuius post mortem dalmatica  feretro eius superposita, demoniacum tetigit et sanatus est: loco penali deputatus est ob nichil aliud nisi quod in illa conditione, que inter Symmachum papam et Laurentium facta est, ad pontificatus ordinem Laurentium elegit, et omnium post unanimitate superatus, in sua tamen sententia usque iuxta diem sui exitus perstitit, illum amando atque preferendo, quem episcoporum iudicio preesse sibi ecclesia refutauit. Qua in re, quia similis pene fuerat amborum culpa , hoc idem sentire possimus de hoc  uiro sanctissimo, quod ille de Paschasio. Nam Petro super hoc questionem mouenti, cur is, qui tante sanctitatis exstiterat, quod eius feretri uestis tangi potuit, et malignus spiritus ab obsesso homine fugari, post mortem ad penalem locum ductus sit, ita respondit: Hac in re magna debet omnipotentis Dei dispensatio, et quam sit multiplex, agnosci, cuius iudicio actum est, ut idem uir Paschasius et ipse intus aliquanto tempore reciperet, quod peccasset, et tamen ante humanos oculos mira per corpus suum post mortem faceret, qui ante mortem eis quoque cognoscentibus pia opera fecisset: ut nec hi, qui eius bona uiderant, de eleemosynarum illius estimatione fallerentur, neque ipsi sine ultione laxaretur culpa, quam nec ipse culpam credidit, et idcirco  hanc fletibus non exstinxit. Sic quondam dux ille magnus Isrelitice plebis Moyses, cum quo, sicut Scriptura refert, loquebatur Dominus facie ad faciem, sicut loquitur homo ad amicum suum, et Aaron frater eius sacerdos, propter culpam incredulitatis, a Domino audire meruerunt: Quia non credidistis mihi, ut sanctificaretis me coram filiis Isrel, non introducetis hos populos in terram quam dabo eis: ut infirmiores quidam perpendant qua pena in ultimo examine districtus Iudex grauiter delinquentes feriat, cum etiam sic eos corrigat, quos in electorum numerum ante secula predestinauit. Sed de his hactenus; nunc ad intermissa redeamus.

CAP. XXIII.---Aderat namque toti orbi uenerandus dies, uidelicet precursoris Christi natalitius, et  uir Dei, graui infirmitatis oppressus languore, quasi de somno euigilans, cepit astantibus dicere: uestibus me induite, et calceamenta pedibus meis prebete. Qui licet illum per excessum mentis putarent talia precipere, tamen studuerunt obedire. Insuper etiam pontificalibus indutus ornamentis, cum omni, ut mos est, clericorum officio contra spem omnium processit in publicum, et sic ad ecclesiam beati Ioannis Baptiste, quam ipse construxit, ueniens, tandiu sine aliquorum sustentatione hominum inuictus perstitit, donec bis, sicut ea die statutum est, sacra missarum solemnia celebrauit. Quibus rite expletis consedit, atque coram astantibus clericis dixit: Huius celebrationem officii non mearum uirium possibilitate, sed ex diuinitate presumpsi  Christi atque iussione. Nam hodie cum dulci quiescerem somno, astiterunt coram lectulo meo iuuenes duo aspectu formosi, quorum unus dixit mihi: Quare non surgis? debes enim hodie ad Sanctum Ioannem missam celebrare. Cui alter respondit: Quomodo potest hoc fieri? quia pro impossibilitate uirium adhuc Primam non expleuit? Tunc ille, qui prius: Surge, ait, et secundum meum sermonem in prefata ecclesia diuinum mysterium festina implere: quia preter te nullus ibi cantabit hodie. His dictis, ad cubiculum rediit, atque imminentem uocationis sue diem letus exspectauit, atque illud Psalmiste sepius iterando dicebat: Quando ueniam et apparebo ante faciem Dei mei? Interim dum ab  eo, qui coram se lectoris fungebatur officio, interrogatus fuisset, utrumne pre infirmitate, qua detinebatur, se de hoc seculo migraturum speraret, respondit: Certissime scio, quia breui de hoc transiturus sum mundo. Cui cum merens diceret, quem episcoporum uellet ad corpus suum sepeliendum uocare, maxime cum nullus comprouincialium remansisset antistitum, qui non esset inuitatus ad regale in Francia colloquium, ait: Nostis terram terre commendare. uos tantum, cum tempus fuerit, quod uestrum est, facite: Dei est mei corporis commendatorem prouidere.

CAP. XXIu.---Paucis uero diebus interpositis, in uigilia apostolorum, que illo anno euenit quarta feria, certissime sperabat se migraturum de hac  uita. Quod licet nominatim non exprimeret, uerbis tamen quibusdam aperuit, ac signis euidentibus declarauit. Sane signis omnibus ad uesperam circumquaque sonantibus, ipse balneatus et sacris uestibus ad hoc usus paratis indutus, humi se prostrauit, ac si hora eadem moriturus. Finita ergo synaxi uespertina, cum aliorum adiutorio se leuauit, et quasi quodammodo mente consternatus, dixit: O sancte Petre, nunc non fecisti, sicut ego estimaui. O beatum uirum omni laude prosequendum, cuius spiritus quidem erat promptus, licet caro infirma: cui uiuere Christus fuit, et mori lucrum. Unde tantopere corporee inhabitationis molem uelut carcerem quemdam abhorrens, cupiebat dissolui et esse cum Christo. Iterum spiritu recreatus, per continuos  quinque dies mansit quietus, petens ab omnibus indulgentiam, et benedictionem tribuens, donec finita quinte diei feria, ac uespere lucescente, in sextam Sabbati, aurora iam diei latitudinem terre illuminante, clericis canentibus et flentibus, in manus Domini spiritum suum commendans, anno incarnationis Domini nostri Iesu Christi nongentesimo septuagesimo tertio, etatis sue octogesimo tertio, ordinationis uero quinquagesimo, uelut in iubileo, hoc est, plene remissionis anno, uerus Hebreus transit de huius mundi Aegypto liber, in eternum uicturus cum Domino suo. Transiit autem Iu Nonas Iulii, tempore Ottonis secundi imperatoris Augusti. Cuius corpus cum ex more ad lauandum esset denudatum,  tanta de eo manauit suauissimi odoris fragrantia, ut cunctorum ibi astantium perfunderet nares et pectora. Cuius odoris suauitas tandiu permansit, quousque totum ac uestibus indutum, in ecclesiam fuit deportatum. Post hec autem adueniente Wolfgango, Ratisbonensis ciuitatis episcopo uenerando, sancti uiri corpus in ecclesia Sancte Afre martyris cum magna gloria est humatum: ubi ipse, dum adhuc uiueret, sibi sepulcrum preparari fecit. In quo loco multa per eius merita fiunt assidue miracula, multa infirmis prestantur beneficia, donante Christi gratia: Qui cum Patre et Spiritu sancto uiuit et regnat per infinita secula seculorum. Amen.

Hec tui examen iudicii exspectant, ut te benigno  iudice ualeant rata consistere. Opto, Pater beatissime, ut in Christo ualeas, meique memor semper existat.




Quodam autem tempore, cum idem sanctus pontifex cum felicis recordationis antistite Constantiensi beato Conrado, die Iouis apud Sanctam Afram cenaturus consederat, ambo de celestibus rebus continuum habentes sermonem, corruptibilis immemores cibi, spiritu refecti, usque in sequentem sextam feriam diuina habuere eloquia, non appositas attendentes carnes. Unde contigit Baioarie ducum baiulum  quemdam sanctum accedere uirum. Cui absoluto pro quo uenerat negotio, abeunti carnis frustum dedit, non aduertens sexte obseruantiam ferie. Qui nuncius dominum rediens proprium, uolens malitia stimulatus sanctos diffamare episcopos, quasi sexta ab carnium esu feria non abstinuissent, in testimonium illico carnis partem a sancto uiro acceptam protulit, et ecce, dictu mirabile, species carnis in piscis speciem est conuersa, temerarii arguens baiuli detractionem, et sanctorum ostendens innocentiam. Qua de causa gloriosi effigiei pontificis piscis in perpetuum huius miraculi memoriam conpingi solet.





BERNONIS uERSUS Libro Sacramentorum Saxonico qui habetur in bibliotheca Boheriana, prefixi.



Suscipe conscriptum pura quem mente libellum
Ultima seruorum Bern fert persona tuorum,
Qui, licet indignus, tibi fidus semper alumnus,
Obsequio pronus, deuoto corde benignus,
Dum uiget atque ualet, sano dum corpore uiuit.



[CARMEN DE BELLO TROIANO.]





IN CARMEN SUBSEQUENS ADMONITIO.


Peut-être serait-on en droit de donner à Bernon un poëme sur la ruine de Troie, publié par Goldast et Barthius. Ce qui paraît autoriser cette attribution  est d'une part que la pièce porte en tête, dans l'édition de Goldast, le nom de Bernard de Fleuri, et, de l'autre, qu'elle est ancienne et faite auant la fin du XIIe siècle , ce qui conuient à un auteur qu'on suppose du siècle précédent, tel que ce prétendu Bernard. Or, comme on ne connaît point en ces temps-là de Bernard de Fleuri, et qu'on sait que Bernon en était alors moine, et que de son nom ordinaire Bern on a fait souuent celui de Bernard, il y a beaucoup de fondement à lui faire honneur de ce poëme.

Il est compris en quatre-uingt-huit uers élégiaques, rimés dans l'hémistiche et dans la fin, de façon que l'une et l'autre rime est la même dans le pentamètre et l'hexamètre, ce qui doit auoir coûté beaucoup de trauail au poëte, qui a réussi par là à rendre sa pièce plus curieuse qu'intéressante. Quoique ses uers retiennent plusieurs traits de rudesse et de barbarie, on y en découure d'autres qui ont leur mérite. On doit iuger de là que la Muse de Bernon était mieux montée lorsqu'il trauailla à ce poëme que quand il fit l'inscription précédente dont il a été parlé.

Goldast est le premier qui l'ait tiré de la poussière . Il l'a publié entre les poésies faussement attribuées an poëte Ouide.

Ensuite Barthius, qui ne connaissait pas cette édition, ayant déterré la pièce dans les manuscrits, l'a fait réimprimer sans nom d'auteur, auec quelques obseruations de sa façon.





CARMEN DE BELLO TROIANO AUCTORE UT uIDETUR, BERNONAE.


De rhythmo apud ueteres tam Grecos quam Latinos scriptores uersibus immisso nonnulla. Editumque carmen rhythmicum satis ingeniosum de Troie halosi, multis partibus sonum syllabarum captans, etsi minime Latinum.

Rhythmum apud Grecos in carmine absolutissimarum elegantiarum aperte affectauit Anacreon. Quem secutos non paucos Latinorum arbitror; quorum nunc scripta funditus perierunt, pauca preter fragmenta que, aliud agentes, grammatici citata seruarunt. Sed consonantium syllabarum in fine uersuum nos hic rhythmum appellamus, non quem doctissimus uictorinus in Grammatica et alii artigraphi docent. Quem quidem nostrum, quamuis ultimis seculis corrumpende Latinitatis summus auctor erit, etiam aliis in generibus uersuum non abhorruisse uere Romanos, docent affectate scripti hi uersus M. uarronis :

Et orthophallica astulit psalteria
Quibus sonant in Grecia dicteria,
Qui fabularum collocant exordia.
In quam rem et alii priscorum loci adduci possent, si analecta nostra petica exscribere uellemus. Sufficit uero Terentiani auctoritas, qui rhythmos a metris ita distinguit, ut utrumque genus in usu fuisse confiteatur. Et eam distinctionem nouit ultimum etiam euum, studio, non ignorantia peccans. Eccerhardus in libro De uita Notkeri, cap. 17, Letanias omnesque cantilenas, rhytmathice, metrice, uel prosaice quas fecerant et disciplinas quas docuerant authenticauit. Hoc autem loci edituri sumus postremi eui carmen quod ingeniose rhythmum composuit geminum, nec sine tertio et quarto. Id dono nobis dedit, cum corpus uniuersum sequioris eui petarum editioni nos compingere uelle animaduerteret, Gaspar Geuartius, cui nobiscum summa amicitia est. Non quidem ego animatus sum in id corpus eos petas deducere qui barbare ad minorum gentium linguarum morem et legem uersus Latinis numeris conceptos infringunt in rhythmos, ut sunt Bernhardus Morlanensis, quem uel principem talium dicas; Goffridus uiterbiensis, Metelli Quirinalia hexametro composita, Petri Blesensis, Willerami abbatis, Wipponis, et mille talium carmina, hoc tamen carmen peculiari mihi genio scriptum uidetur, nec indignum cuius extra ordinem ratio habeatur. Est uero de bello Troiano in hec uerba scriptum.
[Figure: [Carmen] 45Kb]

Pergama flere uolo
   Solo rapta dolo
Est Paris absque pare
   Audet tentare
uadit et accedit
   Nauta solo cedit
Tuta libido maris
   Ciuibus ignaris
 Fato Danais data solo
   Capta, redacta solo
Querit, uidet, audet amare
   Furta, pericla mare
Clam tollit, clamque recedit
   Fit fuga, predo redit
Dat tura libidinis aris
   Quod paret arma Paris
 Post raptus Helene
   Mille rates plene
Exuperare ratus
   Federe nudatus
Greco ductori
   Pro consorte tori
Pergama dia secus
   Impetitur mecus
Nutu Iunonis
   Destruitur donis
Plena male prolis
   Deleturque dolis
Tunc dant cuncta neci
   Obfirmant Greci
Hinc ardent edes
   Per uarias cedes
Mulctatur cede
   Seque suo fede
Femina digna mori
   Reddita uictori
Seua quid euadis
   Cur rea tu cladis
Passa modo Paridem
   Et factura fidem
Rumor de ueteri
   Cras poterunt fieri
Femina uicta mero
   Nec fieri spero
Expleta cede
   Tractatur fede
In facie Dorum
   Subsequitur lorum
uiuit at inuita
   Et planctus merita
Iuno quid est quod agis
   Tot ne putas plagis
Ergo reoccides
   Ergo reoccides
Nullum iam reperis
   Imo persequeris
Nemo rebellatur
   Belloque sectatur
Ne me Iuno feri
   Fac obitu celeri
Usque modo fleui
   Quod superest eui
Perstitit ira Dei
   Miror quod sitei
Nemo mei meminit
   Mecum fedus init
Concutit ossa metus
   Dum renouat fletus
Urbs retro sublimis
   Una fit ex minimis
Urbs fortunata
   uel possent fata
Regna beata satis
   Diues honoratis
Regna beata satis
   Predo uoluptatis
Urbs celebris dudum
   Ecce solum nudum
Troia antiqua peris
   Iamiam bubus eris
Urbs bona plena bono
   Predita patrono
Plena potentatu
   Felicissimatu
Si commendemus
   Cultus supremus
Potum uineta
   Merces moneta
Curia personis
   Terra suis donis
Urbs uetus et clara
   Tam bona tam clara
 Currunt Larissa Mycene
   Fortibus absque sene
uiduatorem uiduatus
   Federat ense latus
Prohibet dolor esse timori
   uiuere siue mori
Figit tentoria Grecus
   Et fabricatur ecus
Et iniqua fraude Sinonis
   Urbs modo plena bonis
Parit hostem machina molis
   Tam populosa polis
Predeque cupidine ceci
   Pectora clausa preci
Hinc detruncat Diomedes
   Brachia, crura, pedes
Predo Paris a Diomede
   Reddit alumna Lede
Remeat ab amore priori
   Delitiisque thori
Non tradita cetera tradis
   Non modo clade cadis
Per idem modo, Thesea pridem
   Ne redeas in idem
Faciet uentura timeri
   Turpia sicut heri
Quod inhesitat ebria uero
   Nec fideiussor ero
Super additur Hecuba prede
   Cogitur ire pede
Crinem laniata decorum
   Per theatrale forum
Quia uiuit paupere uita
   uociferatur ita
Post tante funera stragis?
   Addere posse magis?
Hos quos occidit Atrides?
   Quos obiisse uides?
Nec sic ulli misereris
   Relliquias cineris
Sed Iuno belligeratur
   Sanguine mucro satur
Feriendo potes misereri
   Corpus anile teri
Casus incommoda leui
   Corripe fine breui
Dare cetera perniciei
   Mentio nulla mei
Gladius qui cetera fini
   Me superesse sini
Fit spiritus irrequietus
   Denuo caussa metus
Et abundans rebus opimis
   Annichilata nimis
Si posset uincere fata
   Segnius esse rata
Urbs prime nobilitatis
   Dantibus absque datis
Donec nocuere beatis
   Et male rapta ratis
Dum terminat alea ludum
   Pastus erit pecudum
Non iam mihi Troia uideris
   Pascua, lustra feris
Foris, intus, ciue, colono
   Preditus ille throno
Celeberrima digna relatu
   Principe, ciue, statu
Quod commendare solemus
   Rus, ager, unda, nemus
Pastum dabat area leta
   Nauigiumque freta
Urbs ciuibus, arua colonis
   Horrea plena bonis
Bona ualde tam bona rara
   Fit pecualis hara
 Diues ab antiquo
   Deperit in modiquo
Caussa rei talis
   Femina fatalis
 Dum fato fertur iniquo
   Fit nichil ex aliquo
Meretrix fuit exitialis.
   Femina feta malis.

 Patienter carere euum hoc elegantiarum ditissimum monumento hoc barbarioris potuisse non nego. Idem tamen et affirmare non nolim interesse eius qui perfectam eruditionem affectat, omnium seculorum litteras non ignorare. Preterea licet sermone, phrasi, stylo, barbarum, solecum, affectatumque hoc carmen uideatur, tamen quid egerint tum temporis homines cum felicitatem nostram aspirare non possent, exinde discimus. Scriptum uero hoc carmen est ante annum Domini 1200. Nam Nicolaus Rieuallensis peta euo illo non malus diserte huius distichi secundi caput ponit:

Est Paris absque pari forma, flos unicus orbis.

Eius uersus producit eruditissimus uir. I. Picardius ad Gulielmum Neubrigensem, lib. II De rebus Anglicis, cap. 27. Inuenti uero genus nouum est, nec tale quid hactenus prodiisse in publicum puto. Illud unum erat dignius argumentum quo suppressionem mereri uideri poterat imitatio male feriatorum ingeniorum. At illa, si ineptire proposuerunt, sibi ineptiant sane suo periculo; nos seuire in nondum bene natum fetum noluimus. Mendum est illis uerbis.

Ne me iuno feri feriendo potes misereri.
Legendum est Me me, quod sequens distichum manifesto docet. Et est allusum illud Maronianum:

Me, me, adsum qui feci, in me conuertite ferrum.
Alia monenda erant; sed otium melius locari poterit.



APPENDIX AD OPERA BERNONIS.





ANNALES AUGIENSES.




PARS PRIMA.


Paucis exceptis ex Annalibus Murbacensibus eorumque continuatione Augiensi desumpta.

     709. Hiemps durus. Et Gotafredus dux moritur.
    710. Pippinus Alamanniam ingreditur.
    725. Sarraceni primitus ingrediuntur.
    730. Lantfrid moritur.
    731. Obitus Bede presbyteri.
    734. Karolus Fresiam uastat.
    735. Karolus Wasconiam inuasit.
    741. Karolus moritur.
    745. Karlomannus Alamanniam ingreditur.
    747. Karlomannus Romam pergit.
    751. Lantfrid moritur.
    752. Pippinus in regem eleuatur.
    753. Stephanus papa in Franciam uenit.
    754. Sanctus Bonifacius martyrizatur. Et Pippinus Italiam intrauit.
     758. Pippinus rex in Saxoniam ingreditur.
    759. Pippinus in Wasconia.
    768. Pippinus rex obiit.
    770. Karlomannus rex obiit.
    771. Karolus rex in Saxoniam.
    773. Capta est Italia a Francis, et Karolus Romam peruenit.
    777. Karolus Ispaniam ingreditur.
    779. Item Karolus in Saxonia. Et fames magna mortalitasque in Francia.
    780. Saxonia capta est.
     781. Item Karolus Romam uenit. Et Pippinus baptizabatur.
    782. Hiltigart regina obiit.
    785. Karolus Romam perrexit. Cruces in uestibus apparuerunt.
    786. Karolus per Alamanniam peruenit ad fines Baiarie.
    787. Tassilo dux. . . .
    791. Karolus rex Hunorum regnum uastat.
    799. Gerolt occiditur.
    809. Egino constituitur IX Kal. Septembris.
    811. Werdo III Kal. Aprilis  .
    812. Wilto Iu Kal. Aprilis.
    814. Annus primus Hludowici imperatoris.
    816. Berenhartus rex.
     823. uisio Wettini.
    829. Pretiosa corpora sancti ualentini et sancti Senesii in Augiam insulam uenerunt u Idus Aprilis.
    836. Hatto episcopus obiit.
    838. Puato diaconus palatii lapsus est in Iudaismo. Erlebadus cessit, et Walafrid constitutus est.
    840. Eclipsis solis III Non. Mai, inter octauam et nonam horam, in uigilia ascensionis Domini. Hludowicus obiit.
    842. Diuisio regni.
     843. Iudith obiit.
    856. Hildigarht obiit.
     858. Folcwinus abbas obiit, et Waldarius successit.





PARS SECUNDA, GENUINA


     860. Meginratus heremita martyrizatus est.
    864. Waldheri abbas desiit. Hecco successit  .
    868. uisa est cometa manifestissimo.
    869. Ictus fulminis Kal. Iulii inter decimam et undecimam horam diei.
    871. Heco abbas obiit, et Ruadho [1 1Kb] successit.
    873. Ictus fulminis Wormatiam combussit.
    875. Ludowicus Cesar Italie obiit, et Karolus rex Gallie Romam peruenit.
    876 [2 1Kb] Ludowicus filius Ludowici imperatoris obiit. Et bellum inter Ludowicum et Karolum imperatorem.
    878. Eclipsis solis Iu Kal. Nouembris.
     879. [2 1Kb] Karolus filius Ludowici regis Francorum et frater Carolomanni et Ludowici Italiam primum intrauit.
    880. Karolomannus rex Bawarie obiit.
    881. Karolus Rome Cesar efficitur.
    887. Karolus imperator regno priuatur. Et Arnolfus filius Karolomanni in regem eleuatur.
    888. [2 1Kb] Karolus imperator obiit.
    891. Sunderolt archiepiscopus a Nordmannis occiditur.
    896. Arnolfus Rome Cesar efficitur. Et in Augia miseria famis et mortalitatis Christiani homines alterius carnem comederunt.
    897. II Idus Iunii ictus fulminis ante auroram.
    899. Ungari Italiam ingressi multa  fecerunt  Et Arnolfus imperator moritur. Et Ludowicus filius eius in regem eleuatur.
    900. Zuntibold rex filius Arnolfi occiditur [3 1Kb] .
    905. Bellum inter Chuonradum et Adalbertum Francos, in quo cecidit Chuonradus.
    907. Baioarii et [4 1Kb] ab Ungaribus interficiuntur.
    908. Ungares Saxoniam et Turingiam uastant.
    909. Ungares Alemanniam ingressi sunt.
    910. Franci ab Ungaribus aut occisi aut fugati sunt.
    911. Chuonradus in regem eleuatur.
    913. Hug abbatiam  successit. Ungri partes Alemannie uastauerunt, et iuxta in fluuium a Bawariis et Allemannis occisi [5 1Kb] sunt. Hiemps magna  nimis.
     915. Ungari totam Alemanniam igne et gladio uastauerunt.
    917. Ungari per Alemanniam in Alsatiam et usque ad fines Lotharii regni uenerunt. Erchanger et Peratolht decollati sunt.
    919. Et Chuonradus rex obiit [6 1Kb] .
    923. Preciosissimus thesaurus sanguinis Domini in Augiam [7 1Kb] uenit 6 Idus Nouembris.
    926. Ungari totam Franciam, Alsatiam, Galliam atque Alemanniam igne et gladio uastauerunt. Et Burghardus dux occiditur [8 1Kb] .
    927. Hiemps magna nimis  .
    931. Heinricus rex reges Abodritorum et Nordmannorum  efficit Christianos, et profectus est in Galliam.
    932. Ungari per orientales Francos et Alemanniam multis ciuitatibus igne et gladio consumptis, iuxta Wormatiam Rheno transito, usque ad mare oceanum regnum Gallie deuastauerunt, et per Italiam redierunt.
    934. Ungari ab exercitu regis Heinrici occisi sunt, et multi comprehensi sunt.
    936. Heinricus rex obiit, et Otto filius eius in regnum constituitur. Frithuricus  archiepiscopus ordinatus.
    937. Monasterium sancti Bonifacii et sancti Galli igne consumuntur. Ruodolfus rex et Arnolfus dux  obierunt.
    938. Otto rex in Bawarios ibat, illisque resistentibus rediit. Frater eius Heinricus comprehensus est ab Eberhardo. Illo uero liberato, Eberhardum in exsilium misit, ac iterum Bawarios inuasit cum exercitu, omnesque sibi subdidit, nisi tantum unum Arnolfi filium. Interim magna pars Ungarorum a Saxonibus occisa est.
    939. Otto rex ibat in Lotheringos usque ad Caprimontem. Interea Ludowicus rex Gallie inuasit Alsatiam. Tunc rex Otto reuertens uenit ad Prisacam, et obsedit eam; et Ludowicus discessit. Interim uero Eberhart dux occisus est, et Gisilbertus dux in Rheno submersus mortuus est. Postea rex ibat cum exercitu in Lutheringos, et omnes suo subiugauit  imperio, preter Metensis [9 1Kb] episcopum. Nec  non et frater eius Heinricus, proiectis armis, uenit ad eum.
    953. Mogoncia ciuitas ab Ottone rege obsessa est.
    954. Per loca Germanie Gallieque plurima terremotus magnus factus est.


Anno Dominice incarnationis 954, indictione XII, beate memorie domnus Frithuricus sancte Mogontiacensis  ecclesie archiepiscopus uIII Kal. Nouembris obiit. Eodem uero anno ego Willielmus, tante successionis indignus, loco eius cum consensu cleri et populi eiusdem sancte sedis, XuI Kal. Ianuarii, ipsoque die pace inter regem Ottonem et filium eius Liudolfum facta, in loco Aranstedt, sum electus, et in IX Kal. Ianuarii Moguntie ordinatus.





ANNALES AUGIENSES BREuISSIMI.






MONITUM.

Proponimus eos ex codice bibliothece Carlsruhane olim Augiensi n. 167, fol. 14, 15, ubi in margine cyclorum Dionysii, qui ab a. 532-1063 porriguntur, manu seculi IX Scotica scripti sunt. Paruum eorum pretium iam agnouit u. cl. Franciscus Mone, primus eorum editor in Anzeiger für Kunde der teutschen uorzeit Iu, 16, 17; nam ante a. 814 uix una notitia anno suo uero ascripta est. Ut tamen antiquarum huiusmodi notitiarum, quantum fieri potest, nichil in opere nostro desideretur, has pariter ac notitias  codicis Augiensis n. 254, fol. 1, a u. cl. Molter, bibliothece Carlsruhane prefecto, iterum benignissime exscriptas, hoc loco sistimus.


     Ab initio mundi usque ad natiuitatem Christi anni 5199. Ab adam usque ad passionem Christi anni 5227.
    541. Tiberius annis 23.
    550. Primus Dionisii circulus a Iustino principis anno 6, qui regnauit annis 25.
    De hoc pariter uictor Capuanus scripsit.
    688. Pipinus primus regnare cepit.
    712. Pipinus moritur.
    717. Leo imperator factus est.
    726. Karolus, filius Pipini, regnum cepit.
    730. Karolus pugnauit contra Saracenos in Pictauis.
     739. Karlus moritur Idibus Octobris.
    741. Karlomannus et Pipinus regnum ceperunt.
    746. Karlomannus Romam perrexit.
    Pipinus rex benedictionem regalem accepit.
    750. Leo imperator defecit. Constantinus filius eius regnare cepit.
    766. Pipinus moritur.
    767. Karolus et Karolomannus eriguntur in regnum.
    769. Karolomannus moritur.
    771. Karolus in Italiam perrexit.
    800. 6000 ab initio mundi.
    814. Karolus imperator obiit.
    817. Aed rex Hibernie moritur.






ANNO DOMINI MLI.
WIPPO PRESBYTER, CONRADI SALICI ET HENRICI III IMPP. SACELLANUS.





IN WIPPONEM NOTITIA HISTORICA ET BIBLIOGRAPHICA.


 uippon, historien de l'empereur Conrad le Salique, et panégyriste de l'empereur son fils, Henri le Noir,  passe communément pour auoir été Allemand de nation .  Mais cette opinion est du nombre de celles qui n'ont pour principe que des préiugés dénués d'examen. Pour peu d'attention qu'on donne à la lecture de ses écrits; on conuiendra qu'il était de la Bourgogne transiurane. Lorsqu'il en parle lui-même, c'est auec une affection et un détail de circonstances qui montrent uisiblement qu'il s'intéressait plus particulièrement pour elle que pour toute autre prouince de l'empire. Ceci rapproché de l'endroit où, inuitant le roi Henri, auant qu'il fût proclamé empereur, à la uisiter, il la nomme sa patrie, prouue qu'elle est effectiuement le pays où il auait pris naissance, ce qui ne peut conuenir à ce prince.

Irradias patriam, si tu modo uiseris eam 

L'empereur Conrad le Salique fit la conquête de  cette prouince et la réunit à l'empire en 1033. Ce fut très-probablement alors qu'il prit uippon à son seruice. uippon, qui était prêtre, y entra en qualité de chapelain, et continua d'en faire les fonctions sous l'empereur Henri le Noir. En dédiant à celui-ci l'Histoire de l'empereur son père, il se qualifie luimême prêtre par la grâce de Dieu, et seruiteur des seruiteurs des maîtres de ce monde, c'est-à-dire de Conrad et de Henri son fils. Quoique fort ualétudinaire, il s'appliquait beaucoup à l'étude, et s'exerçait souuent à la uersification, qui paraît auoir eu pour lui un attrait particulier. Il auait lu les historiens et les anciens philosophes, et ne les possédait pas mal pour son temps. Ce qu'il nous apprend de l'entrée qu'il auait dans les conseils de l'empereur Henri et  les assemblées publiques, fait iuger qu'il était homme d'esprit et au fait du maniement des affaires d'Etat.

uippon florissait sous les deux empereurs déià nommés, ce qui fait un espace de plus de trente ans, depuis 1024 iusqu'en 1056, qui est la date de la mort de Henri III, surnommé le Noir. Mais il y a toute apparence qu'il ne uécut pas iusqu'à cette dernière époque. Il s'était proposé d'écrire l'Histoire de ce dernier prince, comme il auait déià écrit celle de son père; et il né paraît point qu'il ait exécuté ce dessein. Son dernier ouurage fut même publié auant que Henri paruînt à l'empire, c'est-à-dire auant l'année 1046. Il ne l'y qualifie effectiuement  que simple roi, quoiqu'il lui annonce qu'il serait bientôt empereur: Pie rex Cesarque future. Ainsi l'on peut douter si notre panégyriste uécut au delà de 1050 ou 1051.

Auant que Pistorius et Canisius publiassent leurs recueils, uippon et ses écrits étaient inconnus dans la république des lettres; mais on a su depuis qu'il a composé:

1o L'Histoire de l'empereur Conrad le Salique. Il la dédie à Henri, son fils, par une épître, qui est suiuie d'une préface où il fait un peu le philosophe. On uoit dans l'une et l'autre pièce les motifs qui l'engagèrent à entreprendre cet ouurage, et le desein  qu'il s'y proposait. Il se piquait si fort d'exactitude, qu'il prie ses lecteurs de reieter les fautes qui s'y trouueraient sur ceux qui lui auaient fourni des mémoires; car ses fréquentes infirmités ne lui permettaient pas d'être touiours à la suite de la cour. Par conséquent il fut obligé d'auoir recours à d'autres pour sauoir ce qui s'y était passé. Il se flatte, en finissant son écrit, de n'y auoir rien oublié de ce qu'il auait appris ou uu par lui-même des choses qui faisaient à son suiet. Plusieurs autres historiens auant uippon auaient déià traité la même matière, ce qui ne l'empêcha pas de l'entreprendre après eux.

Il commence son Histoire par l'assemblée générale qui se tint aussitôt après la mort de l'empereur  saint Henri, afin de lui donner un successeur à la couronne de Germanie. Il passe ensuite à l'élection qu'on y fit de Conrad, et à la cérémonie de son sacre: trois éuénements sur lesquels il s'étend dauantage. Il rapporte de suite et auec assez d'ordre les autres actions plus mémorables de son héros, dont il est attentif à marquer ordinairement les époques. L'Histoire de Conrad ne fait pas tellement l'obiet principal de uippon qu'il ne touche aussi les hauts faits du roi Henri son fils, depuis empereur, comme il s'y était engagé d'abord. Quoiqu'il entre dans un certain détail sur l'histoire de l'un et de l'autre, sa narration est cependant un peu succincte, ce qu'il dit auoir obserué pour n'être pas à charge à ses lecteurs. S'il y a mieux réussi que plusieurs  autres historiens de son temps, il y a suiui le génie de la plupart, en intercalant de fois à autres des uers dans sa prose.

L'écrit de uippon est intéressant non-seulement en ce qu'il nous apprend plusieurs traits d'histoire échappés aux historiens qui l'auaient précédé, mais encore en ce qu'il nous instruit de la uraie extraction de Conrad et de l'impératrice Gisèle, son épouse, qu'on ignorait auparauant. Le public en est redeuable à Iean Pistorius, qui l'a mis au iour entre ses autres Historiens de Germanie, dont le recueil, comme l'on sait, a été imprimé plusieurs fois à Francfort, les années 1582, 1584 et 1607.

2o uippon a composé un panégyrique de trois  cents uers hexamètres ou enuiron, à la louange du roi Henri le Noir, qui n'était pas encore empereur. Il le publia par conséquent auant l'année 1046, et le dédia à Henri même par une petite épître en prose, dans laquelle il l'intitule Tétralogue. C'est qu'il est diuisé en quatre parties autant qu'il y a de personnages qui y parlent: le Poëte, les Muses, la Loi et les Grâces. Il nous apprend ailleurs qu'il le présenta au roi à Strasbourg, où il célébrait la fête de Noël. Quoique ce Panégyrique soit une pièce presque toute d'imagination, il s'y trouue néanmoins quelques faits qui peuuent seruir à l'histoire. Mais l'auteur ne s'y montre pas meilleur poëte que les autres uersificateurs  de son temps. A la fin est aiouté un petit poëme élégiaque, qui fut présenté à la table du même prince. Il roule sur le mystère de Noël, et ne contient d'ailleurs aucune beauté poétique.

Canisius est le premier qui ait tiré de l'obscurité ces deux pièces de la muse de uippon. Elles sont placées au second uolume de ses Lectiones antique, d'où elles ont été transportées au IIIe uolume de la nouuelle édition du même recueil par M. Basnage, qui y a fait quelques légères obseruations.

3o A la fin de l'Histoire de l'empereur Conrad, l'auteur a aiouté un chant lugubre sur la mort de ce prince. En parlant de celui qui l'auait fait, il ne le désigne que par ces termes quidam de nostris. Mais il n'est autre que uippon lui-même, qui se sert de  la même expression pour désigner l'auteur du Tétralogue ou panégyrique du roi Henri. Il en rapporte à cette occasion deux uers, qui se lisent un peu différemment dans le corps du poëme; ce qui porte à iuger qu'il le retoucha dans une seconde édition qui suiuit son Histoire de Conrad le Salique. uippon présenta ce chant lugubre au roi Henri lorsqu'il était à Constance. La pièce contient neuf  strophes chacune de dix petits uers rimés. Mais l'éditeur, en la faisant imprimer, a ioint deux uers ensemble dans la même ligne, de sorte qu'au premier coup d'eil on les prendrait pour de grands uers, et les strophes pour n'en contenir que cinq.

4o M. Fabricius, tout à la fin du IIIe liure de sa Bibliothèque latine du moyen âge, a publié un recueil de Prouerbes que le prêtre uippon dédia à Henri, fils de l'empereur Conrad, comme porte le titre. Ce sont de courtes sentences choisies, qui tendent à former les bonnes meurs, et que l'auteur a exprimées en cent cinquante espèces de petits distiques rimés, mais sans aucune mesure uniforme. Les uingt-cinq derniers roulent par autant d'antithèses sur les uices et les uertus, dont le caractère  de chacune est assez bien représenté. L'écrit est ingénieux et fort instructif.

5o Nous apprenons de uippon même qu'il auait encore composé un autre poëme de cent uers sur la rigueur extrême du froid qu'il fit en 1033, lorsque Conrad, à qui il le présenta, était occupé à reconquérir, en Bourgogne, les places dont Eudes, comte de Champagne, s'était emparé. Ce poëme est perdu.





uITA CHUNRADI SALICI IMPERATORIS Auctore Wippone presbytero.




WIPPONIS EPISTOLA AD REGEM HENRICUM, CHUNRADI IMPERATORIS FILIUM.

 Gloriosissimo imperatori HENRICO tertio regi ad pacem et bellum idoneo, WIPPO Dei gratia presbyter, seruus regalium seruorum, huius orbis Domino dominantium.

uitam illustrem et inclyta gesta Chunradi imperatoris patris tui, domine imperator, scribere opportunum existimaui, ne lucerna lateat sub modio, ne solis radius sit in nubilo, ne uirtus memorialis obducatur obliuionis rubigine. Gesta enim illius nisi preclara et ualde lucida precederent, a sequenti nimio splendore tuarum uirtutum uiderentur aliquatenus obscurari. Mihi autem seruulo tuo is animus est, si Deus annuerit, utriusque acta referre, que acciderunt me superstite, ita inter nos distinguendo, ut in alterum remp. utpote Romanum  imperium salubriter incidisse, alterum eamdem rationabiliter sanauisse ueraciter dicam. Quod si hinc plus uel minus, uel aliter quam se integritas rerum habet, scribo uel dixero, non erit culpa scribentis  sed narrantis, quoniam cum plurimum tempus infirmaui, non potui in capella senioris mei Chunradi frequenter adesse. De his autem que ipse uidi et ab aliis accepi, fructum a uobis colligere uolentibus stylo ueritatis innixus propalabo. Et quoniam sunt quedam que uiuente patre laudabiliter egisti, eadem inter acta patris ponenda censueram. Que uero post obitum illius gloriose feceras per se ordinanda decreui. Si uero aliqui calumniantes obiiciunt mihi hoc opus superuacaneum esse, cum et alii de eadem re scripserint, licet inde non dum aliquid scriptum uidissem, respondebo: In ore duorum testium stabit omne testimonium; et uerba Christi in Euangelio, non per unum solum, sed per quatuor testes idoneos in Ecclesia dilatari. Tibi,  summe imperator, hoc opus deuoueo, tibi gesta patris represento, ut quoties ipse res clarissimas agere meditaris, prius paternas uirtutes uelut in speculo imagineris, et illud in te floreat abundantius  quod hereditasti a patriis radicibus, qui ut cunctos antecessores tuos in quibusdam diuinis et mundanis rebus superasti, ita regnum et imperium  tuum diuturnius omnibus illis, fauente Deo omnipotente, merearis obtinere. uale.



INCIPIT uITA.



PROLOGUS.


Rerum labentium fugitiuam memoriam litterarum uinculis connectere, et presertim Christiani imperii laudes inerti silentio non transire, cum et his qui hoc in hac uita bene administrabant, inde quedam perpetuitatis perduret gloria, tum posteris,  si emulari parentes uelint, bene uiuendi apposita sit forma, aptum et conueniens esse putaui, quia utile exemplum imitantis animum promptiorem atque firmiorem in rebus agendis reddere solet. Item fit plerumque ut de laude maiorum facile noscatur uerecundia: et confusio posterorum, si de his saltem non equauerint, cum gesta eorum, fama docente, laudauerint. Ut enim uirtus plerosque uulgares nobilitat, sic nobilitas sine uirtutibus multos nobiles degenerat. Preterea uidetur non licere de uictoriis catholicorum principum tacere, et tyrannorum infidelium triumphos largis uocibus publicare: satis inconsultum est superbum Tarquinium, Tullium et Ancum, patrem Aeneam, ferocem Rutulum, et huiusmodi quoslibet et scribere et  legere; nostros autem Carolos atque tres Ottones, imperatorem Henricum secundum, Chuonradum imperatorem patrem gloriosissimi regis Henrici III, et eumdem Henricum regem in Christo triumphantem, omnino negligere. uerendum est modernis scriptoribus uitio torporis apud Deum uilescere: cum primitiua auctoritas ueteris Testamenti que historias Patrum fructifero labore diligenter exarat, nouarum rerum frugem in memorie cellario recondi debere prefiguret et doceat. Sic Abraham, Loth fratruelem suum in bello liberasse commemoramus, sic filios Isrel hostes diuersos superasse comperimus. Sic Dauid regis prelia, Salomonis consilia, Gedeonis ingenia, Machabeorum pugnas propter scriptorum copiam pre oculis habemus. ueteres  enim philosophi diuerso modo Reipublice consuluerunt. Referebant plerumque somnia probabilia, quibus animos auditorum inducerent in id quod affirmare instituerunt. Interdum ad idem officium fabulosas narrationes honestis rebus et nominibus uelatas, cum huiusmodi figmenta nil philosophie refragentur, adinuenerunt; sepe apertis disputationibus rationis fidem faciebant Reipublice rectoribus animos humanos eternos esse: et, ut refert Macrobius, Socratem dixisse animam post animas non perire; atque omnes pene philosophi humani studii fructum non cum uita ipsius terminari, sed omnes, qui patriam adiuuerint, et legem conseruauerint, sempiterno euo feliciter perfrui, iustitie uero contemptoribus iusti Creatoris iudicio penam reseruari  indubitanter docuerunt. Animam uero humanam immortalem esse, id ex multis rationibus probarunt, tum inde, quod dum corporeis nexibus inclusa, ea libertate utitur, ut modo sidereos recessus, modo terrestres, interdum marina abdita, que nunquam corporaliter uidebat, uiuaci motu cogitationis percurrat;  aliquando uigilante; interdum quiescente corpore, plurima futura suo, non alieno uisu, colligat, eaque memoria retineat: nebuloso uelamine carnis exuta, multo liberius eadem uiuacitate perfruatur, idque credere, quin potius scire maximo usui fore principibus aiebat, qui sepe per insolentiam torpescentes, sequentis uite commoda minus attendunt. Quamobrem uictoribus statuas et monumenta quam amplissima fecerunt antiqui, eorumque acta inscribi debere censuerant, ut illis mortuis honor exstaret, ad perpetuam memoriam posteritatis, quorum animas uiuere credebant in perpetuum. Licet ipsi humana tantum sapientia inuestigarent immortalitatem anime, que illis necdum a Christo aut promissa uel ostensa fuerat: hinc tamen adducti,  et iustitiam ipsi colebant, et hanc rectoribus patrie, scriptis suis diligenter inculcabant. Acta uero Reipublice mori simul cum eius rectoribus arbitrati sunt, nisi quod accidit notaretur: et propter desidiam silendi maximam perniciem fieri, si ex scriptis remanentibus non pateret illud unumquodcunque sequi defunctum cui uiuus abhibuit studium. Nos autem a quibus sermo ueritatis eliminauit torporem taciturnitatis, dicens: Quod dico uobis in tenebris dicite in lumine, et quod in aure auditis, predicate super tecta, cur principibus Christianis et Euangelice fidei assertoribus sustinemus negari, quod suis ultro offerant pagani? Si enim nostri catholici reges uere fidei defensores legem ac pacem Christi, quam nobis per Euangelium  suum tradidit, sine periculo erroris, gubernant, qui eorum benefacta scriptis suis manifestabunt, quid aliud quam Euangelium Christi predicabunt? Quamuis animus scribentis uacillet aggredi arduas res maturo consilio, morali grauitate summaque constantia peractas, et si inepto luxu, uel ficta audacia aut cupiditate flagitiosa fiant, res in quibus cunctis scriptorem oportet uersari, et in actis eorum, quos notat, uulganda sunt tam gesta quam omissa, prout facultas ingenii dederit, ex qua re boni ad uirtutem incitauerat religio, et commendat intentio, et proderit patrie, et benedictio conducit posteritati. Quod preterit in promptu est, quidquid autem futurum est, non est in prenotione. Qua de re atque spe adductus hec scribere uolui ad communem utilitatem  legentium, quod audientibus esset iucundum: Nam si quid in his quod inhonestum offeratur, in potestate lectoris ad imitandum erit in propatulo: Quod etiam facio meo prouectu, ut qui multis prementibus uitiis corpus, excitante Deo otiositatem uelut anime inimicam his occupatis negotiis uitare ualeam. Siquidem cum de publicis gestis paratus sum dicere, precipue duorum acta regum complector, scilicet Conradi imperatoris atque filii eius Heinrici tertii, quem Heinricum lineam iustitie cuncti pene prudentiores cognominant. Patris uero gesta, que meis temporibus acciderant, prout ipse uidi, aut relatu aliorum didici, calamis pingentibus, ignaris successoribus effigiabo. Acta autem clarissima filii, quoniam adhuc Dei gratia superstes  regnat, quandiu uixero congregare non desinam. Quod si hoc acciderit, ut sicut ante regem hanc uitam mihi contingit introire, sic mihi accidat exire, et eo modo opus meum imperfectum deseram, obsecro post me scribentem, ne pudeat illum meis fundamentis parietes suos superponere: ne spernat stylum cadentem erigere: ne inuideat meis ceptis, sicut nollet aliquem inuidere suis non finitis. Si enim qui incepit medium habet, non oportet esse aliquem in huius operis calce ingratum, qui principium inueniet preparatum. Hec de proemii compendio proposui: nunc ad gesta imperatoris ueniam: sed prius de electione eius, quam idonea fuerit, pauca edisseram: ut inde probabilius scribere ualeam, si prius qui pontifices uel ceteri principes  tunc temporis regni presidio fuerint, commemorabo.



DE CONuENTU PRINCIPUM.

Anno ab incarnatione Domini 1023, imperator Heinricus secundus, bene compositis imperii rebus, cum iam post longum laborem maturum fructum pacis metere cepisset, imperio incolumi, mente sana, corporis correptus est infirmitate: qua inualescente III idus Iulii hanc uitam excessit. Cuius corpus de Saxonia ad sepeliendum ducitur ad locum qui dicitur Pabemberg, ubi ipse bono zelo ac studio fundauit episcopatum omni ecclesiastico apparatu insignem. Ad cuius dedicationem dominum apostolicum, nomine Benedictum, asciuit, cuius auctoritate ad tutandum locum priuilegia publica stipulatione  confirmauit. Post imperatoris obitum, Respublica, amisso patre, tanquam desolata, in breui uacillare cepit: unde cuique optimo metus et sollicitudo, pessimis autem in uoto imperium periclitari erat. uerum diuina prouidentia anchoras Ecclesie commisit uiris pontificalibus, et his gubernatoribus quales ad ducendam patriam sine iactura in portum quietis, eo tempore superesse oportebat. Nam cum imperator sine filiis obiisset, quilibet potentissimus secularium principum ui magis quam ingenio nitebatur, aut fieri primus, aut quacunque pactione a primo secundus, ex qua re discordia pene totum regnum inuasit, adeo ut in plerisque locis cedes, incendia, rapine fierent, si non is impetus illustrium  uirorum sufflamine impediretur. Imperatrix uero Chunigunda, quanquam maritali uigore destituta foret, tamen consilio fratrum suorum Theodorici Metensis episcopi et Hetzelonis ducis Bauarie pro uiribus reipublice succurrebat, et ad restaurandum imperium aciem ingenii mentisque sollicita consideratione direxit. Res petit ut dicam summorum nomina quedam seu pontificum siue secularium principum, qui tunc in regnis uigebant, quorum consiliis consueuit Francia reges eligere, ne ea que dicturus sum, quali fortuitu uideantur fieri, sed ut quod prudentissimorum uirorum consulto cernitur actum, utile et honestum atque optimum factum credatur. Eo tempore archiepiscopatum Moguntiensem rexit Aribo, natione Noricus, nobilis et sapiens  aptus regalibus consiliis; Coloniensem uero archiepiscopatum Pelegrinus tenuit, consanguineus Aribonis prouidus et ad id officium idoneus: Treuirensem quoque archiepiscopatum gubernauit Poppo, frater Ernesti ducis, uir pius et humilis, qui eodem tempore filium fratris sui ducem Ernestum cum ducatu Alemanico sub tutela habuit: Metensem episcopatum Theodoricus nobilis, et in uirtute strenuus possedit: Argentine ciuitati Werinharius episcopus prefuit, generosus in diuinis et secularibus officiis studiosus: Wurceburgensi Ecclesie insedit Marcelinus [Macelinus] sapiens, et in ecclesiasticis dignitatibus fidelis: Pabenbergensem episcopatum Eberhardus rexit primus episcopus illius Ecclesie, uir ingenio et moribus Reipublice ualde  necessarius: Constantiensis Ecclesie presul erat Heimo, uir sapiens in Deo, modestus, et prouidus ad seculum; Augustam uindelicorum regebat episcopus Bruno frater Henrici imperatoris, utilis et clarus ingenio, si fraterno odio quo imperatori oberat non obscuraretur: Iuuauensem Ecclesiam, quam uulgari sermone Saltzburg dicunt, rexit bone memorie Guntherus archiepiscopus, frater Eberhardi [al., Eccardi] et Hermanni comitum, mitis et bonus, apud Deum et homines: Radesbonensis Ecclesie episcopo erat Burkardus [al., Kebehardus] beneuolentie gratia conspicuus: Frisengensem Ecclesiam regebat Albertus [Agilbertus] episcopus, prouidus gubernator cleri et populi sui; cum istis multi alii pontifices et abbates ex iisdem regionibus aderant,  quos singulos nominare operis fastidium generat. Saxonie presules, quoniam me latuit quid de uita eorum nominibus addicere conueniret, memorare uitaui, quanquam et eos summis rebus adesse, consulere, succurrere procul dubio perceperim. Italiam transeo cuius principes in breui conuenire ad regiam electionem nequiuerunt, qui postmodum in urbe Constantiensi cum archiepiscopo Mediolanensi et reliquis principibus occurrentes regi, sui effecti sunt, et ei fidelitatem libenti animo iurauerunt. Duces autem supradictis uiris contemporanei hi fuerant, Benno dux Saxonie, Adalbero dux Histrie, Hetzilo dux Boioarie, Ernestus dux Alemannie Lutaringorum dux Fridericus, Ribuariorum dux  Gozelo, Cuno Wormatiensis dux Francorum, Udalricus dux Bohemie; Burgundia enim nondum Romano imperio, ita ut nunc, accliuis fuerat. Quod autem subiecta est modo, trium regum glorie ascribitur. Secundus Heinricus imperator primum eam subiicere intendit [tentauit,] et bene in hoc studio perseuerauit. Deinde Conradus imperator animoso impetu Francos hostiliter ex ea eiecit, belloque eam subiugauit. Ad extremum rex Heinricus pius, pacificus, linea iustitie, bello et pace eamdem Burgundiam temperauit cum magnificentia: ubi que diuina prouidentia tam pacis quam belli consiliis, conciliis et conuentibus quibus interdum ipse interfui, peregit, alias commemorabo. Nunc ad propositum redeo. Ungaria autem quam idem rex Heinricus  tertius nobili atque admirabili uictoria domuit, et post uictoriam sapientissimo consilio sibi et successoribus suis stabiliuit, predicto tempore nec audire nos sustinuit.

Supra memorati episcopi et duces ceterique potentes haud aliter periculum minitans melius aut citius euadere rati, summa ope et industria memorabili utebantur ne Respublica diutius sine regente nutaret. Priuata consilia et animos singulorum cui quisquam consentiret, cui dissentiret, aut quem sibi dominum optaret, epistolarum et legatorum commoditas conferebat, neque id in uacuum. Nam prouidentie est interius preparare quo foris indiges, et consilium ante opus, semen est sequentis fructus. Frustra enim ab altero auxilium exspectas, si ignoras  quid desideres. In rebus arduis secreto consulere, paulatim deliberare, uelociter facere, bonum exitum habebit. Tandem condicta est dies, notatusque locus, fit publicus conuentus, qualem me uidisse antea non memini. In quo conuentu quid actum sit dignum memoria scribere non differam.



DE ELECTIONE REGIS.

Inter Moguntie confinia et Wormatie locus est amplitudine planitiei causa multitudinis maxime receptibilis: ex insularum recessu ad secretas res tractandas tutus et habilis, sed de uocabulo et situ loci plenius dicere topographis relinquo, ego autem ad inceptum redeo. Ibi dum conuenissent cuncti primates, et ut ita dicam uires et uiscera regni, cis et circa Rhenum castra locabant. Qui, dum Galliam  a Germania dirimat, ex parte Germanie Saxones cum sibi adiacentibus Sclauis, Franci Orientales, Norici, Alemanni conuenere.

De Gallia uero Franci qui supra Rhenum habitant, Ribuarii, Lutharingi, coadunati sunt. Queritur de re summa, dubitatur de electione incerta: inter spem et metum suspensi, alterna desideria cum inuicem cognati, tum inter se familiares diutissime explorabant. Neque enim de mediocri re consulendum fuerat, sed de ea que nisi feruenti pectore maximo studio coqueretur, ad perniciem totum corpus regni terminaretur. Et ut prouerbiis communibus utar, expeditori bene coquere cibum, qui crudus sumptus generat periculum, et, ut aiunt, medicamen  in oculis ponendum caute est prouidendum. Eodem modo cum diu certaretur quis regnare deberet, cumque alium etas uel nimis immatura, uel ultra modum prouecta, alium uirtus inexplorata, quosdam insolentie causa manifesta recusaret: inter multos electi pauci sunt, et de paucis admodum duo sequestrati sunt, in quibus examen extremum summorum uirorum summa diligentia diu deliberatum in unitatis puncto tandem quieuit. Erant duo Chunones quorum unus, quod maioris etatis esset, maior Chuno uocabatur, alter autem iunior Chuno dicebatur, ambo in Francia Teutonica nobilissimi ex duobus fratribus nati. Quorum alter Hetzel et alter Chuno dictus est: ipsos uero ab Ottone duce Francorum natos accepimus, cum duobus aliis Brunone  et Willelmo; ex quibus Bruno apostolice sedis Romane Ecclesie papa effectus, mutato nomine, Gregorius appellatus est. Wilhelmus, factus Argentinensis Ecclesie episcopus, miro modo eam sublimauit. Predicti duo Chunones, cum essent, ut dictum est, ex parte genitorum nobilissimi, haud secus ex materno genere claruerant. Iunioris Chunonis mater Machilda de filia Chonradi regis Burgundie [Longobardie] nata fuit. Maioris Chunonis mater Adelberta [uel Adelbera, uel Adelheyda] ex nobilissima [gloriosissima] gente Lotharingorum oriunda fuit. Que Adelhayta soror erat comitum Gerhardi et Adelberti, qui semper cum regibus et ducibus confligentes, ad extremum causa propinqui sui Conradi regis uix acquiescebant; quorum parentes   de antiquo genere Troianorum regum uenerant, qui sub beato Remigio confessore iugo fidei colla supponebant. In his duobus, id est, in maiore Chunone et iuniore  diu pendebat reliqua nobilitas. et quanquam maiorem Chunonem secretiori consilio et auido desiderio propter uirtutem et probitatem illius pene omnes eligerent, tamen propter iunioris potentiam, ne pro honoris ambitione dissiderent, animum suum ingeniose quisque dissimulabat. Ad extremum uero diuina prouidentia contigit, ut ipsi inter se conuenirent quodam pacto in tam dubia re satis conuenienti, ut si quem illorum maior pars populi laudaret, alter eidem sine mora cederet. Aestimo quod dignum sit dicere qua ratione maior Chuno suum prodidit ingenium, non quod ipse desperaret  rex fieri, unde iam nutum Dei principum cordibus inspirari [inspiratum] percepit, sed ut cognati animum, quo minus in nouis rebus perturbaretur, confirmaret. Hac igitur prestantissima oratione illum alloquitur: »Rebus prosperis condignum gaudium, nec grauitatis modum excedit, nec quanquam ingratum esse pro acceptis beneficiis sinit, et sicut in aduersis damnosa pusillanimitas ad deteriora trahit, sic in secundis honesta iucunditas hominem ad meliora ducit, et parum ualet fructus parte felicitatis, qui moderata alacritate non pascit animum laborantis. Hoc modo animi mei uigorem magnis gaudiis augeri sentio, quod ex tanta concione consensus parilis omnium nos duos solummodo preuidebat,  quorum alterum regali fastigio locaret. Neque enim estimare debemus uel nobilitate. uel diuitiis propinquos nostros antecedere; aut aliquid nos promeruisse tanta ueneratione dignum, uerbis, manibus non oportet extollere. Maiores nostri gloriam suam factis quam dictis prodere maluerunt, communi uita contentos esse decebit quoslibet inter equales. Quidquid autem, id est, quod ad aliquid habiliores reliquis putamur, inde grates auctore Deo reddamus. Nobis ergo cogitandum est ne qui aliena consensione digni tanto honore estimati sumus, proprio et familiari dissidio indigni hac gratia uideamur. Stultum est enim aliena potestate pro sua nimium abuti. In omni electione nemini licet de seipso iudicare, licet autem de alio.

 Quod si alicui de se liceret, quot regulos, ne reges dicam, uideremus. uota, studia, consensus Francorum, Lotharingorum, Saxonum, Noricorum, Alemannorum qui optimam uoluntatem habebant, ad nos conferebant, tanquam ad unius stirpis propaginem, ueluti ad unam domum, sicut ad indissolubilem familiaritatem, quos ex tam multis connexos dissolui posse inimicitiis nemo suspicabitur. Concordare decet, quotquot natura ligauit, que sibi cognatam iungit amicitiam. Quod si ultro oblata ab aliis aliqua re impediente reiicimus, hoc est, si inuicem discordamus, certum est quod populus tunc uelit nos deserere, ac tertium quemlibet sibi querere, et nos non tantum summo honore priuabimur, sed quod omnibus bonis morte detestabilius  est, infamiam ignauie incidemus; quasi et tanti regiminis uirtutem non possumus sustinere, et alter alterius, quod inter consanguineos magnum nefas esse puto, credere nollet honori. Maximus igitur honor, summa potestas circa nos adhuc uersabitur, et ita ad nos peruenit, ut si uelimus, in altero nostrum remaneret. Quocirca mihi uidetur si in uno de nobis hic honor coadunatus remanserit, ut alter eiusdem honoris participatione ulterius quodammodo non careat: sicut enim in regnum parentes, quamuis cuncti reges non sint, honoris quedam deriuatio transfunditur, sic et hi qui conscripti et prenominati ad potestatem fuerint, licet ad hanc non perueniant, tamen honore quodam inde nato penitus non carebunt; non ad suam dignitatem immeriti  non exigerentur. Preterea si regum cognati propter reges honorantur, cumque omnes erga nos tales esse uelint, quales inuicem consentanea mente fuerimus, et eo modo prouectus alterius ex altero pendeat; qui feliciores nobis esse poterunt, si alter regnabit? alter regnanti, publicam rem, per beneuolentiam suam quasi prestabit? Quare cauti simus; alienum propinquo, incertum certo non preferamus; ne hodierna dies huc usque pro tali arbitrio satis leta et iucunda, longi temporis infortunium nobis pariat: sic conceptam tanti populi benignitatem male inter nos tractabimus. Quod ne fiat ex mea parte, omnium cognatorum meorum dilectissime, quid de te sentiam, dicere uolo. Si animum populi  cognouero te uelle, te desiderare in dominum et regem, nullo malo ingenio hanc beneuolentiam a te reuocabo, quin potius te eligam tanto auidius ceteris, quanto me sperabo tibi gratiorem illis. Si autem Deus ad me respexerit, debitam uicem mihi a te rependi non dubito. Ad hec minor Chuno respondit totam hanc sententiam sibi acceptam fore, seque illi sicuti cognato carissimo, si eum res summa uocaret, omnem regiam fidelitatem facturum certissime promisit. Inter hec uerba maior Chuno pluribus uidentibus paululum se acclinans, cognatum osculatus est; quo osculo primum deprehensum est, utrumque illorum alteri acquieuisse. Hinc sumpto iudicio concordie, consedere principes: populus frequentissimus adstabat:

 Tunc quod quisque diu uelatum corde tegebat,
Ferre palam licitum gaudebat tempus adesse.

Archiepiscopus Moguntiensis, cuius sententia ante alios accipienda fuit, rogatus a populo quid sibi uideretur, abundanti corde, hilari uoce laudauit et elegit maioris etatis Chunonem suum in dominum et regem, atque rectorem et defensorem patrie. Hanc sententiam ceteri archiepiscopi et reliqui sacrorum ordinum uiri indubitanter sequebantur. Iunior Chuno paululum eum Lotharingis placitans, statim reuersus maximo fauore illum ad dominum et regem elegit; quem rex manu apprehendens fecit illum consedere sibi. Tunc singuli de singulis regnis eadem uerba electionis sepissime repetebant: fit clamor populi, omnes unanimiter in regis electione  principibus consentiebant; omnes maiorem Chunonem desiderabant, in illo persistebant: ipsum cunctis dominantibus nichil hesitando preposuerunt, eumdemque regali potentie dignissimum iudicabant: et ut nulla mora consecrationis illius fieret, postulabant, supradicta imperatrix Chunegunda regalia insignia que sibi imperator Henricus reliquerat gratanter [non grauate] obtulit, et ad regnandum quantum huius sexus auctoritatis est, illum corroborauit. Credo quidem huic electioni celestium uirtutum fauorem non deesse, cum inter singularis potentie uiros tot duces, et marchiones absque inuidia, sine controuersia is eligeretur, qui licet genere et uirtute atque in propriis bonis nemine esset inferior, tamen de republica, ad comparationem  talium uirorum parum beneficii et potestatis habuit. Quanquam archiepiscopus Coloniensis, et dux Fridericus cum aliis quibusdam Lutheringis causa iunioris Chunonis, ut fama fuit, imo hoste pacis, diabolo instigante, impacati discederent; qui tamen cito reuersi, ad gratiam regis, propter eos quos communis conditio mortis preoccupauit, quidquid ipse preceperat, gratanter accipere, et archiepiscopus Peligrinus, quasi pro emendatione prioris culpe, impetrabat a rege ut sibi liceret in Ecclesia Coloniensi reginam consecrare. De qua in sequentibus dicturus, nunc ad regem reuertar. uere Dei nutu electus est in quo ipse prouidit testimonium quod postea rex accepit ab hominibus. Erat enim  uir magne humilitatis, prouidus consilio, uerax in dictis, strenuus in factis, minimum auarus, omnium regum in dando liberalissimus; de cuius moribus postmodum plenius dixero. Illud tantum [tamen] hic dicendum est, que nequaquam potuit remanere ut ille non fieret princeps et maximus, cum maximarum uirtutum uigor inerat. Cum enim scriptum sit, gloriam precedit humilitas, merito precessit huius mundi gloriosos, cui regina uirtutum adherebat. Igitur non erat fas alicui in terra militare, quem Deus omnipotens predestinauit omnibus imperare.



DE CONSECRATIONE REGIS.

Peracta electione regem sequi Moguntiam, ut ibi sacratissimam unctionem acciperet, cum claritate maxima omnes properabant. Ibant gaudentes, clerici  psallebant, laici canebant, utrique suo modo: tantas laudes Deum accepisse ab hominibus, una die in loco nondum comperiebam. Si Carolus magnus cum sceptro uiuus adesset, non alacrior populus fuisset, nec plus gaudere ualeret de tanti uiri reditu, quam de istius regis primo accessu. Rex peruenit Moguntiam: ibi honore debito receptus, consecrationem suam omnibus desiderabilem deuotus prestolabatur. Ad quem benedicendum in die Natiuitatis sancte Marie, cum archiepiscopus Moguntiensis et omnis clerus solemniter se prepararent, inter sacra officia regie unctionis archiepiscopus hoc ad regem usus est sermone: »Omnis potestas fluitantis seculi de uno fonte purissime deriuatur. Solet autem accidere, ut cum plures riuuli  de eodem principio procedant, alio tempore sint turbidi, alio lucidi, fonte capitali in puritate sua permanente; eodem modo quantum humana conditio creatorem et creaturam inter se conferre audet, de Deo rege immortali et terrenis regibus coniicere uolemus. Scriptum est enim: Omnis potestas a Deo est. Is omnipotens rex regum, totius honoris auctor et principium, quando in principes terre alicuius dignitatis gratiam transfundit, quantum ad naturam principii pura et munda. Cum autem perueniret ad eos qui hanc dignitatem indigne tractauerunt, et eam cum superbia, inuidia, libidine, auaritia, ira, impatientia, crudelitate polluerint, sibi et omnibus subiectis, nisi penitendo se purgauerint, periculosum potum iniquitatis propinabunt.  Oret et intercedat ad Dominum omnis Ecclesia sanctorum, ut dignitas, que hodie pura Domino et regi nostro Conrado presenti a Deo prestatur, inuiolata quantum hominis est ab eo seruetur. Tecum et propter te nobis est sermo, domine rex; Dominus qui te elegit ut esses rex super populum suum, ipse te prius uoluit probare, et postmodum regnare: flagellat enim omnem quem recipit: dignabatur corripere quem uoluerat recipere; placuit ei humiliare, quem proposuit exaltare. Sic Deus Abraham seruum suum tentauit, et tentatum glorificauit; sic Dauid famulum suum Saul regis iram, persecutionem, iniurias et latibula deserti, fugam, exsilium pati permisit, quem postea regem  gloriosissimum in Isrel fecit: beatus qui suffert tentationem, quoniam hic accipit coronam. Non sine causa te Deus exercuit; fructum sequentem in te dulcificauit; permisit antecessoris tui imperatoris Henrici gratiam perdere, et eamdem iterum recipere; ut scias modo his misereri, qui perdunt gratiam tuam: passus es iniurias, ut nunc scias misereri sustinentibus iniurias: pietas diuina uoluit te esse sine disciplina, ut post celeste magisterium Christianum caperes imperium. Ad summam dignitatem peruenisti, uicarius es Christi. Nemo nisi illius imitator uerus est dominator; oportet, ut in hoc solio regni cogites de honore perenni. Magna felicitas est in mundo regnare, maxima autem, in celis triumphare. Cum uero Deus a te multa requirat,  hoc potissimum desiderat, ut facias iudicium et iustitiam ac pacem patrie, que semper respicit ad te: ut sis defensor Ecclesiarum et clericorum, tutor uiduarum et orphanorum: cum his et aliis bonis firmabitur thronus tuus hic et in perpetuum. Et nunc, domine rex, omnis sancta Ecclesia nobiscum rogat gratiam tuam pro his qui contra te hactenus deliquerunt, et offensione aliqua gratiam tuam perdiderunt. Ex quibus est unus, Otto nomine, uir nobilis qui te offendebat, pro illo et reliquis omnibus clementiam tuam oramus, ut illis dimittas pro caritate Dei, qui te hodie in uirum alterum mutauit, et numinis sui participem fecit; quatenus ipse tibi eamdem uicem pro uniuersis delictis tuis dignetur rependere.« In hoc sermone rex misericordia  motus, ingemuit et ultra quam credi possit, effluebat in lacrymis. Deinde, sicut episcopi et duces cum uniuerso populo flagitabant, omnibus quod aduersus illum deliquerant, dimisit. Hoc omnis populus gratanter suscipiebat. Omnes manifesta pietate regis pre gaudio plorabant:

Ferreus esset homo, qui plangere non potuisset,
Quod tantas culpas ignouit tanta potestas.
Et quanquam uindicare posset suas iniurias, si nunquam rex fieret, tamen pro nulla tante potestatis fiducia ad ulciscendum aliquid reseruabat. Peractis decentissime diuinis officiis, et regali consecratione, rex processit, et sicut de Saul rege legitur, quasi ab humero sursum cunctis altior ibat, et ueluti in quamdam habitudinem antea non uisam in  illo transformatus, cum sacro comitatu, alacri uultu, honesto incessu ad cubiculum rediit. Inde ad mensam regali apparatu receptus, eam diem regie speciei primitiuam officiosissime consumpsit.



DE DISPOSITIONE CURIALI ET DE REGINA.

De fidelitate facta regi minus necessarium dicere puto, frequenti usu teste, quod omnes episcopi, duces et reliqui principes, milites primi, milites gregarii, quin ingenui omnes, si alicuius momenti sint, regibus fidem faciant. Hinc tamen sincerius et libentius iurando omnes subiiciebantur, similiter in dispositione curiali, quem rex maiorem domus statueret, quos cubiculariorum magistros, quos infertores et pincernas, et reliquos officiarios ordinaret, diu non  est supersedendum cum illud breuiter dicere possim, quod nullius antecessoris sui ministeria aptius et honorificentius prouisa memini uel legi. Ad quam rem plurimum uoluit ingenium Augustensis episcopi Brunonis et Wernheri Argentinensis episcopi consilium. Sic etiam Werniharii militis, quem rex longe ante cautum consiliis, audacem bellis, frequenter secum experiebatur, superbos omnes dilecta regis coniux Gisela prudentia et consilio uiguit, cui pater erat Herimanus dux Alemannie; mater eius Kerbirga, filia Conradi regis de Burgundia fuit, cuius parentes de Caroli Magni stirpe processerant; unde quidam de nostris in libello, quem Tetralogum nominauit, et postea regi Henrico tertio, cum natalem Domini in Argentina ciuitate celebraret presentauit, inter  alios, duos uersus edidit hoc modo:

Quando post decimam numeratur linea quarta
De Carolo Magno procedit Gisela prudens:

Cum tante nobilitatis esset et forme decentissime, minime extollentie fuit, in Dei seruitio timorata, in orationibus et eleemosynis assidua, et hoc ut secretius potuit, attendens illud Euangelicum, ne iustitiam suam faceret coram hominibus. Erat enim liberalis ingenii, illustris solertie, auida glorie, non laudis; pudoris amans, feminei laboris patiens, incassum minime profusa, in rebus honestis et utilibus abunde larga, diues in prediis, summos honores bene tractare perita. Hec quorumdam hominum inuidia que sepe ab inferioribus fumigat ad superiores, per aliquot dies a consecratione impediebatur.  Ceterum si illud odium iuste an iniuste pertulerit, adhuc in questione moratur: tamen uirilis probitas in femina uicit, et ex consensu et petitione principum consecrata, necessaria comes regem sequebatur. Hec de regina interim breuiaui, intermissis regalibus gestis, nunc ad eadem reuertar.



DE PRIMIS GESTIS CHUONRADI REGIS.

Ad gesta inclyti regis Chuonradi stylo reuoluto, quedam sunt dicenda, que in ipsa die consecrationis sue fecerat; que licet parua uideantur, mysterio tamen quodam magnifice pollent. Sed quoniam historia publica scribitur, que animum lectoris ad nouitatem rerum, quam ad figuras uerborum attentionem facit, magis uidetur congruere, ipsam rem integram persequi, quam mysticis rationibus aliquid  promiscue commentari. In ipsa processione regis tres uenerunt ante illum, cum singulis querimoniis; unus erat colonus Ecclesie Moguntiensis, alter pupillus fuit, et quedam uidua. Dum rex eorum causas audire cepisset, quidam de principibus suis auertebant eum dicentes, ne consecrationis sue aliquam moram faceret, et matura diuina officia audiret; respiciens ad episcopos, ut uicarius Christi Christianissime respondebat: Si meum est regimini insistere et id uiri constantis est nequaquam differre quod apte fieri ualet; rectius mihi uidetur facere quod debeo, quam quid faciendum sit audire ab alio. Memini uos sepe dixisse non auditores legis, sed factores iustificari. Si autem ad consecrationem,  ut dicitis, festinandum est, tanto cautius in opere Dei gressus meos conuenit mihi firmare: quanto me ardue dignitati cognosco propinquare. Hec dicens, in eadem statione moratus, ubi primum occurrerant illi calamitosi, passibus immotis legem prefecerat illis. Hinc paululum procedens, uenit ante illum quidam, dicens se expulsum esse patria omnino sine culpa. Quem rex per brachium apprehendens, super omnes circumstantes attraxit usque ad solium suum, ibique causam miseri cuidam principum suorum diligenter commendauit. Felix initium regnandi cernitur esse, ubi plus festinatur ad faciendam legem, quod ad benedicendum regem. Abundantius erat in rege studium miserationis quam desiderium consecrationis: per semitam iustitie incedebat,  quando regium honorem petebat. Poterat dicere cum Psalmista: Pes meus stetit in uia recta. Firmauit se per gratie bonum priusquam conscenderet iudicialem thronum. Timebat precipitari si non esset equus in altitudine regali. Satis erat laudabile inter noua gaudia, inter deliciosa regis ministeria, tot pauperum clamores audire, et eorum causas finire.

Noluit negligere, quod cito potuit regere; renuit iustitiam dilatare, quoniam illud erat regnare. Distulit suam benedictionem propter regium honorem, scriptum est enim: »Honor regis iudicium diligit.«


In cunctis rebus nil sic prodesse ualebit,
   Sicut iudicium regis ad officium.

 Ita rex in talibus causis, pro quibus maxime regia auctoritas interpellari solet, hoc est pro Ecclesiarum, uiduarum, orphanorum defensione, ad reliqua regimina sibi ea die uiam preparauit.



DE ITINERE REGIS PER REGNA.

Omnia regis itinera, et in quibus locis summas festiuitates Natalis Domini et Pasche annuatim celebraret, non nimis necessarium narrare putaui, excepto quod id dicendum est sicubi fuerat, si quid insigne et clarum acciderat. Si enim omnia obseruare uellem, ante me desererent uires quam materies. Ad gesta illius clarissima quanto ocius potero ueniam, in quibus tantum glorie eminet, ut de minoribus silere nemini fiat ingratum. Collecto regali comitatu, rex Chonradus primum per regionem Ribuariorum,  usque ad locum qui dicitur Aquisgrani palatium peruenit, ubi publicus thronus regalis ab antiquis regibus, et a Carolo precipue locatus, totius regni archisolium habetur. Quo sedens excellentissime rempublicam ordinauit, ibique publice placito et generali concilio habito, diuina et humana iura utiliter distribuebat: fama eius uires de uirtutibus sumpsit: hodie quam heri pro tenore pacis prestantior, pro beneuolentie gratia carior, pro regali comitatu honoratior habitus est omnibus. Quanquam enim litteras ignoraret, tamen omnem clerum, cum amabiliter et liberaliter palam, tum conuenienti disciplina secreto prudenter instituit. Militum uero animos in hoc multum attraxit, quod  antiqua beneficia parentum nemini posterorum auferri sustinuit. Preterea in donariis frequentibus, quibus eos fortia audere cegit sui similem in toto mundo non posse reperiri estimauerunt. Suspiciosum est relatu, quam munificus fuit, quam iucundus, quam constantis animi, quantum imperterriti, bonis omnibus blandus, malis seuerus, in ciues benignus, in hostes acerbus, in rebus agendis efficax, quam maximo usui foret regno infatigabilis erat: in breui tantum proficiens ut nemo dubitaret, post Caroli Magni tempora, aliquem regali sede digniorem non uixisse; unde exstat prouerbium: Sella Chuonradi habet ascensoria Caroli. De hoc prouerbio quidam de nostris in libello quem Gallinarium uocauit, satyra quarta protulit hunc uersum:

 Chuonradus Caroli premit ascensoria regis
Talibus indiciis nomen seu gloria regis.

Gentium regiones transcendit, marinos fluctus transnatauit, passim diuulgabatur uirtus que in exhausto uigore semper emanabat. Reuersus rex de Ribuariis ad Saxoniam uenit, ibi legem crudelissimam Saxonum, secundum uoluntatem eorum, constanti auctoritate roborauit. Deinde a barbaris qui Saxoniam attingunt tributa exigens, omne debitum fiscale recepit. Inde Baioariam et orientalem Franciam pertransiens, ad Alemanniam peruenit. Quo transitu, regna pacis federe et regia tuitione firmissime cingebat.



QUALITER REX CUM ITALIS PLACITAuIT.

Anno primo regni sui Chuonradus rex diem sanctum  Pentecostes in Constantia ciuitate celebrauit; ibi archiepiscopus Mediolanensis Heribertus cum ceteris optimatibus Italicis regi occurrebat; et effectus est suis, fidemque sibi fecit per sacramentorum et obsidum pignus, ut quando ueniret cum exercitu ad subiiciendum Italiam, ipse eum reciperet, et cum omnibus suis ad dominum et regem publice laudaret, statimque coronaret. Similiter reliqui Longobardi fecerant propter Ticinenses, qui et alio nomine Papienses uocantur, quorum legati aderant cum muneribus et amicis, molientes ut regem pro offensione ciuium placarent, quanquam id adipisci a rege iuxta uotum suum nullo modo ualerent. In qua autem re offenderint, breuiter absoluam. Erat in ciuitate Papiensi palatium a Theoderico rege quondam  miro opere conditum, ac postea ab imperatore Ottone tertio nimis adornatum. Cognito autem obitu imperatoris Heinrici antecessoris Chuonradi regis, ut mos est hominum semper in nouis rebus intemperanter se habere, statim Papienses inconsulto ad imbellem aulam ruentes,

Ausibus illicitis fregerunt menia regis.
totumque palatium usque ad imum fundamenti lapidem eruebant, ne quisquam regum ulterius infra ciuitatem illam palatium ponere decreuisset. Ex qua audacia diu magna controuersia inter regem et Papienses habita est. Dicebant Papienses: Quem offendimus? imperatori nostro fidem et honorem usque ad terminum uite sue seruauimus; quo defuncto, cum  nullum regem haberemus, regis nostri domum destruxisse non iure accusabimur. E contrario rex: Scio, inquit, quod domum regis uestri non destruxistis, cum eo tempore nullum haberetis; sed domum regalem scidisse non ualetis inficiari. Si rex periit, regnum remansit, sicut nauis remanet cuius gubernator cadit; edes publice fuerant, non priuate iuris erant, alieni non uestri. Alienarum autem rerum inuasores regi sunt obnoxii. Ergo uos aliene rei inuasores fuistis, igitur regi obnoxii estis. Huiuscemodi uerbis pluribus instanter obiectis legati frustra tentatam pacem relinquentes abierunt. Reliqui uero Italici amplissimis donis a rege honorati in pace dimissi sunt. Rex uero bene ordinato regno Sueuie ad castrum  Turcicum perrexit ibique quosdam Italicos, qui ad Constantiam non uenerant, ad dominium suum recepit. Inde post paucos dies ad Basileam ciuitatem peruenit.



QUOD REX CHUONRADUS BASILEAE EPISCOPUM CONSTITUIT.

Basilea ciuitas sita est in quodam triuiali confinio, id est, Burgundie, Alemannie et Francie: ipsa uero ciuitas ad Burgundiam pertinet. Hanc ciuitatem inuenit rex uacuatam episcopo, cuius prouisor Adalbero ante tres menses quam rex ueniret, migrauit a seculo. Ibi Simoniaca heresi subito apparuit, et cito euanuit: nam dum rex et regina a quodam clerico nobili uiro, nomine Udalrico, qui ibi tunc episcopus effectus est, immensam pecuniam pro episcopatu susciperent. Postea rex penitentia  motus, uoto se obligauit pro aliquo episcopatu uel abbatia nullam pecuniam amplius accipere, in quo uoto pene bene permansit; sed filius eius tertius, Heinricus, qui postea rex et Augustus effectus est, optime et sine scrupulo patrium uotum expiauit; quia in omni uita sua pro omnibus dignitatibus ecclesiasticis unius oboli pretium non dicitur adhuc accepisse. Rex uero Chuonradus colloquio regali habito Basilee, et terminis Burgundie ultra uoluntatem Rudolphi eiusdem Burgundie regis diligenter preoccupatis, per Rhenum usque Saxoniam peruenit. Quare autem Rudolphi regis meminerim breuiter dicam. Iste Rudolphus rex Burgundie in senectute sua regnum molliter tractaret, maximam inuidiam apud principes regni sui comparans, secundum  Heinricum imperatorem, filium sororis sue in regnum inuitauit, eumque post uitam suam regem Burgundie designauit, et principes regni iurare sibi fecit. Ad quam rem cemmendandam imperator Heinricus infinitam pecuniam sepe et sepissime consumpsit, sed defuncto imperatore Heinrico, Rudolphus rex promissa sua irrita fieri uoluit. Chuonradus autem rex magis augere quam minuere regnum intentus, antecessoris sui labores metere uolens, Basileam sibi subiugauit, ut animaduerteret, an rex Rudolphus promissa attenderet. Quos postea Gisela regina, filia sororis ipsius regis Rudolphi, bene pacificauit.



DE BOLISLAO DUCE SCLAuORUM.


Eodem anno, quem supra notauimus, Bolislaus Sclauigena, dux Bolonorum insignia regalia et regium nomen in iniuriam regis Chuonradi sibi aptauit: cuius temeritatem cito mors exinaniuit. Filius autem Misico similiter rebellis fratrem suum Ottonem, quoniam regis partibus fauebat, in Ruhniam prouinciam pepulit. Qualiter uero eiusdem Misiconis proteruitatem et cuiusdam Udalrici ducis Bohemie perfidiam rex Chuonradus postea compesceret, in loco suo dicam.



DE INIMICITIA INTER REGEM ET ERNESTUM DUCEM.

Eodem tempore, hoste pacis diabolo suadente, Ernestus dux Alemannie, Chuno dux Francie, Fridericus dux Lotharingorum, cum aliis plerisque  contra regem Chuonradum consenserunt, et multa molientes, multas munitiones incassum preparantes, nichil nisi calamitatem futuram assecuti sunt: Quos omnes rex Chuonradus paruipendens, iter suum in Italiam cum copiis destinauit. Sed dux Ernestus humiliter iter eius prosecutus usque Augustam uindelicam, interuentu matris sue regine et fratris sui Heinrici adhuc paruuli aliorumque principum, multum renuente rege, uix in gratiam eius receptus est.



QUOD REX CUM EXERCITU IN ITALIAM REDIIT.

Anno incarnationis Christi 1026, Chuonradus rex consilio et petitione principum regni filium suum Heinricum puerum regem post se designauit, illumque Brunoni Augustensis Ecclesie episcopo in tutelam  commendauit; et supra dictis hostibus suis insidias per filium, et ceteros fideles suos diligenter opponens, ipse cum exercitu copioso Italiam petere cepit; in qua expeditione, supra dictus Ernestus dux Alemannie, aliquantulum regi militans Campidonensem abbatiam, licet contra fas et ius esset, liberam rem nisi liberaliter seruire, in beneficium accepit a rege, et ad tutandam patriam honorifice remissus est.



QUOD REX PAPIENSES AFFLIXERIT.

Rex ingressus Italiam per ueronam inter Mediolanum et Papiam, uercellas uenit, ibique sanctum Pascha celebrauit. In ipsis diebus paschalibus Leo eiusdem ciuitatis antistes, uir multum sapiens, mundum cum pace reliquit, cui Hardericus Mediolanensis  canonicus successit. Rex uero iam totam pene Italiam planam sue ditioni subiugauit: Papiensem urbem, quoniam ualde populosa fuit, subito capere non potuit; ipsos Papienses in gratiam recipere noluit, quia palatium quod dexstruxerant in loco ubi prius fuerat reedificare adhuc renuebant, sed defensores eorum Adelbertum marchionem et Wilhelmum, et ceteros principes in iisdem terminis mirabiliter opprimere cepit; castrum eorum nomine Urbam desolauit, et plura alia castella et munitiones firmissimas dissipauit. Ea tempestate grande malum factum est in Italia, propter contentiones Papiensium: multe eorum Ecclesie, in circuitu cum ipsis castellis incense sunt, et populus, qui  illuc confugerat, igne et gladio periit; agri uastati sunt, uinee truncabantur; exitum et introitum rex prohibebat, nauigium abstulit, mercimonia uetuit, et ita per biennium omnes Ticinenses afflixit, donec omnia, que precepit, omni dilatione postposita compleuerant.



DE SEDITIONE QUAE RAuENNAE FACTA EST.

Eodem tempore rex Chuonradus Rauennam intrauit, et cum magna potestate ibi regnauit. Quadam die miseri Rauennates litem cum exercitu regis commouebant, et in multitudine sua confisi, exercitum de ciuitate expellere conati sunt, et per cuiusdam porte angustias eos qui foris erant prohibebant interioribus succurrere. Excito tumultu bellum undique cepit ingrauescere. Quidam in domibus  hospites suas aggressi sunt; alii in plateis pugnabant, alii portas obsidebant, plures de muris, multi de turribus altis ignauum prelium cum saxis et sudibus commiserunt. E contra Teutonici armis et ingenio reluctantes, factis agminibus ante et retro, Rauennates circumdabant; et seuientibus gladiis uiam ad inuicem facientes, eos qui fuerant medii, mortuos aut sauciatos, uel fugientes reliquerunt. Quidam comes nomine Eppo, optimus miles de Baioaria, cum Panone ciuitatem exiens, eos qui pontem superstabant subiugauit, et plurimi eorum per illum solum de ponte precipitati, in aqua necati sunt. Rex uero Chuonradus, sicut erat in cubiculo, hanc seditionem intelligens, arma corripit, equum poscit, et egressus atrium uti uidit Rauennates  bello uictos ad Ecclesias confugere, et undique latibula querere, misertus eorum, quoniam ex utraque parte sui erant, exercitum de persecutione ciuium reuocauit, et ipse in palatium se recepit. Mane autem facto Rauennates qui remanserant, in cilicio et nudis pedibus atque exortis gladiis, ut lex eorum precipit, uictis ciuibus, ante regem uenientes, sicut ipse precepit, omnibus modis satisfaciebant. Ibi rex Chuonradus maximam munificentiam in quemdam sauciatum Teutonicum more solito ostendit, cui pes cum magna parte supra talum in pugna penitus abscindebatur, cuius ocreas de corio factas rex afferri precipiens utramque nummis iussit impleri, et supra grabatum sauciati militis iuxta illum poni.



REX PROPTER CALOREM IN MONTANA SECESSIT.


Eo tempore maximus calor Italiam uexabat, ita ut animalia multa et hominum multitudo inde periclitarentur. Rex uero Chuonradus nemini cedens, nisi soli Deo et caloribus estuis, ultra Atim fluuium propter opaca loca et eris temperiem in montana secessit, ibique ab archiepiscopo Mediolanensi per duos menses et amplius regalem uictum sumptuose habuit. Hinc decedens tempore automnali, Italiam planam iterum peragrans, habitis consiliis, et regalibus colloquiis in opportunis locis, atque rebelles in uincula mittens, regnum pacificauit, et sic pertransiens usque ad confinium Italie et Burgundie peruenit.



QUOD LEGATI RUDOLPHI REGIS AD CHUONRADUM REGEM IN ITALIAM uENERUNT.


Inchoante anno natiuitatis Christi 1027, rex Chuonradus in Ipo regia ciuitate Natalem Domini celebrauit: illuc Rudolphi regis Burgundie legati uenerunt promittentes illum Romam uenturum ad electionem et consecrationem imperatoriam regis Chuonradi: quod rex gratanter accepit, et remissis legatis cum muneribus, ipse Padum transiens ad Romam tendere cepit. ueniens ad Lucam ciuitatem, inuenit eam sibi aduersam cum Reginhero marchione. Ibi rex paululum moratus post paucos dies ciuitatem et marchionem in deditionem acceperat, omnemque Tusciam sibi breuiter subiugauit, sicque triumphando Romanam uisitat arcem.



QUOD REX CHUONRADUS ROMAE IMPERATOR EST EFFECTUS.


Igitur rex Chuonradus Romam ingressus eodem anno, ut supra, id est, a Natiuitate Saluatoris 1027, indictione decima, a papa Ioanne et uniuersis Romanis regio honore mirifice receptus est: et in die sancto Pasche, qui eo anno uII Kal. Aprilis terminabatur, a Romanis ad imperatorem electus, imperialem benedictionem a papa suscepit,

Cesar et Augustus Romano nomine dictus.
Quin etiam regina Gisela imperatricis consecrationem et nomen ibidem accepit. His itaque peractis, in duorum regum presentia Rudolphi regis Burgundie, et Cnutonis regis Anglorum, diuino officio  finito, imperator duorum regum medius ad cubiculum suum honorifice ductus est. In ipsis diebus paschalibus inter Romanos et Teutonicos pro uili causa orta est seditio magna. Contendebant duo pro corio bouis: cumque se inuicem pugnis cedere cepissent, totus exercitus imperatoris commotus est: et armati equites et pedites, ex utroque parte conuenerunt, ibi interfectus est ex nostra parte quidam iuuenis nomine Berrengarius, filius Lutoldi comitis de Alemannia, multum nobilis et bellicosus nimis. Romani diu resistentes ad extremum uicti fugerunt, et innumerabiles ex illis perierunt. Imperator uero predictum iuuenem, quoniam sibi dilectus et familiaris fuerat, iuxta tumulum Cesaris Ottonis sepeliri precepit. Postera die Romani, qui seditionem commouerant,  ante imperatorem uenientes, nudatis pedibus, liberi cum nudis gladiis, serui cum torquibus uimineis circa collum, quasi ad suspensionem preparati, ut imperator iussit, satisfaciebant.



QUOD IMPERATOR IN APULIAM uENIT.

Facta igitur pace inter Romanos et Teutonicos imperator in Apuliam processit, et Beneuentanum et Capuam, ac reliquas ciuitates illius regionis seu ui siue uoluntaria deditione sibi subiugauit; et Normannis, qui de patria sua, nescio qua necessitate compulsi, in Apuliam confluxerant, ibi habitare licentiam dedit; et ad defendendos terminos regni aduersus Grecorum uersutias, eos principibus suis coadunauit. Cunctis rebus rite et prospere sibi cedentibus,  imperator reuersus, preteriens Romam, iterum Italiam pertransiit.



DE TYRANNO THASSELGARO.

Eo tempore erat in Italia quidam tyrannus Thasselgart dictus, qui sub tempore Heinrici imperatoris multa facinora commisit in regno: sed per marinos recessus et alias munitiones, quos habuit ultra modum tutas, Cesaris Heinrici persecutionem euaserat. Erat enim nobilis genere, despicabilis in persona, turpis in moribus, magnus predator ecclesiarum et uiduarum. Hunc imperator Chuonradus diligentissime insequebatur, et insidias sibi ante et retro omnibus modis opposuit. Qui dum a quodam suo castro fugere uellet in aliud, a militibus Cesaris captus est. Quod dum audiret imperator, cum magna  festinantia properabat, ita ut fere centum milliaria Latina intra diem et noctem pertransiret: cogitabat enim, ut more solito, iterum euaderet. ueniente uero imperatore, presentatus est illi ipse tyrannus. Quem cum uideret, fertur dixisse imperator: Nonne es hic ille leo, qui deuorauit bestias Italie? Per sanctam crucem Domini, talis leo non comedet amplius de pane meo: et hoc dicens, statim cunctis principibus regni adiudicantibus, precipit illum in patibulum suspendi. Quo suspenso, per omnem illam prouinciam pax et securitas, diu latentes simul emerserunt.



DE CONIURATIONE QUORUMDAM TEUTONICORUM.

Interea morante in Italia imperatore apud Teutonicos, magna inuidia, multa consilia, multe factiones  aduersus imperatorem incassum eruperant. Ut enim a minoribus incipiam et ad maiores perueniam, quidam comes in Sueuia, Wolff nominatus, diues in prediis, potens in armis, et Bruno episcopus Augustensis, inuicem confligentes multa mala in prediis et incendiis fecerunt in regno. Ad extremum predictus comes ipsam Augustam irrumpens, erarium episcopi despoliauit, et totam ciuitatem uastauit; quod postea, cogente imperatore, totum restituit, et episcopo emendauit. Chuno dux Wormatiensis, patruelis imperatoris, nec fidus imperatori, nec tamen multum noxius illi, interim quietus manebat. Fridericus dux Lotharingorum, uitricus predicti Chunonis imperatori inimicando morte  propria preuentus est. Ernestus dux Alemannie, priuignus imperatoris Chuonradi, nuper ab eo beneficiis et muneribus sublimatus, discedens iterum, instigante diabolo, rebellionem moliebatur; et consilio quorumdam militum suorum, Alsatiam prouinciam uastauit, et castella Hugonis comitis, qui erat consanguineus imperatoris, desolauit. Deinde magno exercitu iuuenum collecto, Burgundiam inuasit: et ultra castrum Solodurum, quamdam insulam aggere et uallo firmare cepit; sed Rudolphus rex Burgundionum ueritus hostem imperatoris recipere, ab incepto illum prohibuit. Inde reuersus supra Turicum quoddam castrum muniuit, et Augiensem ecclesiam nec non abbatiam S. Galli nimium distrahendo, non mediocre damnum patrie intulit: sic  posthabita lege et iustitia usque ad imperatoris reditum iniquis conatibus insistebat.



UBI DUX ERNESTUS SE DENUO REDDIDIT.

Pace per totam Italiam confirmata, imperator Chuonradus prospero reditu in Alemanniam uenit; et in Augusta uindelica colloquium familiare cum suis fidelibus tenens, de proditoribus patrie tractare cepit; inde ad oppidum quod Ulma uocatur ueniens, colloquium publice condictum illic habuit. Huc dux Ernestus non uoto supplice uenit, confisus militum multitudine, quos optimos habuit, ut uel secundum libitum cum Cesare se pacaret, uel inde per potestatem rediret; et habito colloquio cum suis, primum monuit eos fidei sacramentaliter promisse; dehinc hortabatur eos ne illum desererent, ne honorem  suum perderent, non decere eos immemores fore, in historiis patrum, semper Alemannos bone fidei et stabilitatis in dominos testimonium habere; et sibi fidi forent, illis premia posteris eorum gloriam et honorem esse futurum. Talia dicenti duo comites, Fridericus et Anselmus pro ceteris respondebant hoc modo: Nolumus inficiari quin uobis firmiter promitteremus contra omnes, preter eum qui nos uobis dedit: si serui essemus regis et imperatoris nostri, et ab eo iuri uestro mancipati, non nobis liceret a uobis separari. Nunc uero cum liberi simul et libertatis nostre summum defensorem, interea regem et imperatorem nostrum habeamus, ubi illum deserimus, libertatem amittimus, quam nemo bonus, ut ait quidam, nisi cum uita simul  amittit. Quod cum ita sit, quidquid honesti et iusti a nobis requiritis, in hoc parere uolumus uobis: si autem contra hoc uultis, illuc reuertemur liberaliter, unde ad uos uenimus conditionaliter. His auditis, dux, cum se intellexisset a suis dimitti, sine omni pactione imperatori sese reddit: quem Cesar in Saxoniam exsulari fecit super quamdam rupem que Gibichenstein dicitur, ut ubi castigatus a rebellione ulterius desineret.



QUOD REX BURGUNDIAE IMPERATORI OCCURREBAT BASILEAE.

Imperator pertransiens Alemanniam, cunctos qui sibi rebelles fuerant, in deditionem recepit, et munitionem eorum deiecit; et perueniens usque ad Basileam, Rudolphum regem Burgundie alloquitur,  qui illic sibi occurrebat, extra urbem, iuxta uicum qui Mitthena dicitur: et habito familiari colloquio, imperator regem secum duxit in urbem. Confirmata inter eos pace, Gisela imperatrice hec omnia meditante, regnoque Burgundie imperatori tradito, eodem pacto quemadmodum prius antecessori suo Heinrico imperatori datum fuerat; rex iterum donis ampliatus cum suis reuersus est in Burgundiam: imperator uero descendens per Rhenum in Franciam uenit, ibique dux Chuono, patruelis eius, prius rebellis, se reddidit: quem imperator in liberis custodiis aliquantulum castigauit, destructisque munitionibus suis, quas optimas habuit, in gratiam illum recepit, totumque in honorem suum sibi restituit.  Paulo post Adalbero dux Histrianorum, siue Carintanorum, reus maiestatis, uictus ab imperatore, cum filiis suis exsulatus est, et ducatum eius iste Chuono ab imperatore suscepit: quem ducatum pater eiusdem Chuononis dudum habuisse perhibetur. Ita dux Chuono fidus et bene militans imperatori et filio suo Heinrico regi, quousque uixerit, permansit.



DE LEGATIONE EPISCOPI ARGENTINENSIS.

Eodem tempore Werinharius Argentine ciuitatis episcopus, ab imperatore legatus Constantinopolim mittitur. Qui dum causa orationis Hierosolymam pergere se fingeret, ut putauimus, iudicio Domini, quem fallere nemo ualebit, mirabiliter prohibitus est. Nam dum magnum comitatum hominum, maiorem  quoque mutorum animalium, equorum, boum, ouium, porcorum, multasque delicias seculares ultra modum secum educeret, perueniens in Ungariam, a rege Stephano contradicta est sibi uia, quod eo tempore nulli aratorum accidit. Inde reuersus per Baioariam cum omni comitatu suo pergens Italiam intrauit; et multum circa fines uerone moratus, tandem cum maximo labore per uenetiam mare Adriaticum ingressus, nauigio calamitoso Constantinopolim peruenit: cumque ab imperatore Grecorum honorifice susceptus esset, secumque satis familiariter conuersaretur, desiderare cepit ut imperatoris auxilio Hierosolymam adiret: quo desiderio, semper aliqua re interdicente, nunquam potiri inualuit. Sequenti uero tempore obiit,  et sepultus est in eadem urbe, et episcopatum eius Wilhelmus Argentinensis canonicus suscepit. Legationis tamen causam postea imperator Grecorum aureis litteris imperatori Chuonrado rescripsit.



QUOD IMPERATOR FILIUM SUUM HENRICUM REGEM CONSECRARI FECIT.

Anno Domini 1028, indictione XI, imperator Chuonradus filium suum Heinricum magni ingenii et bone indolis puerum etate XI annorum, principibus regni cum tota multitudine populi id probantibus, a Peligrino archiepiscopo Coloniensi in regalem apicem apud Aquisgrani palatium sublimari fecerat. Tunc in principali Dominica Pasche consecratus et coronatus, paschalem letitiam triplicauit. Nam dum in superioribus annis duas coronas, id est, patris  et matris sue mundus ueneraretur, nunc tertia addita,

Spes pacis, quam rex cum Cesare fecit:
presertim cum is coronatus esset, cuius etas uia diuturna satis digna fuerat. Deinde diuersa regna peragrantes, Cesar per se rex sub tutore et actore Augustensi episcopo Brunone cunctos rebelles domabant et federa pacis ubique feliciter firmabant.



DE OBITU EPISCOPI AUGUSTENSIS.

Anno sequenti imperator in Baioaria Ratispone Pascha celebrauit: ibi Bruno episcopus Augustensis defunctus est, cuius corpus imperatrix prosecuta, cum filio Heinrico rege ad Augustam sedem suam honorifice sepeliri fecerunt. Nobilis ualde fuit ipse  episcopus runo. Nam dum esset frater Heinrici imperatoris, filius erat martertere Gisele imperatricis; soror uero eiusdem episcopi, nupta Stephano regi Ungarorum, causa fuit Christianitatis, primum in gente Pannonica. Episcopatum uero Augustensem Eberhardus suscepit.



QUALITER DUX ERNESTUS DUCATUM ACCEPIT ET STATIM AMISIT.

Anno Domini 1030, imperator Chuonradus apud Ingelnheym Pascha celebrauit. Ibi Ernestus supra memoratus dux Alemannie, a custodia solutus, ducatum recepit, eo tenore, ut Wehelonem militem suum, qui multis factionibus turbauerat, quasi hostem reipublice cum omnibus suis persequeretur,  idque se facturum cum sacramento confirmaret. Quod cum rex facere nollet, hostis publicus imperatoris diiudicatus est, et penitus ducatu amisso cum paucis inde recessit. Imperator uero ducatum Alemannie Hermanno iuniori, fratri eiusdem Ernesti dedit, eumque Warmanno Constantiensi episcopo commendauit. Imperator uero communi consilio omnium principum regni eumdem Ernestum et cunctos iustitie et paci reluctantes ab episcopis excommunicari fecit, eorumque res publicari iussit. Ipsa imperatrix Gisela , sed actu laudabile, filium inconsultum sapienti marito postponens, publicam fidem dedit omnibus, quidquid illi accidisset, nullam ultionem, neque malum animum pro hac re se reddituram fore.



QUOD IMPERATOR SUPER UNGAROS CUM EXERCITU uENIT.


Eodem tempore multe dissentiones inter gentem Pannonicam et Boioarios, culpa tamen Baioariorum facte sunt, ita ut Stephanus rex Ungarorum multas incursiones et predas in regno Noricorum, id est, Baioariorum faceret; unde commotus imperator Chuonradus cum grandi exercitu super Ungaros uenit. Rex autem Stephanus minime sufficiens aduersus imperatorem, orationibus et ieiuniis in uniuerso regno suo indictis, presidium Domini tantummodo flagitabat. Imperator tam munitum regnum fluuiis et siluis intrare non ualens, multis tamen predationibus, incendiis circa terminos regni iniuriam suam satis ulciscens, reuersus est, uolens tempore opportuniori cepta sua peragere. Sed filius suus rex  Heinricus adhuc puerulus Eigelberto Frisingensi episcopo creditus, legatione Stephani regis pacem rogantis accepta, iuste et sapienter agens, qui regem iniuste iniuriatum, ultro petentem gratiam recepit in amicitiam.



QUOD DUX ERNESTUS AUXILIUM PETIIT AB ODONE COMITE.

Interea dum hec agerentur, prefatus Ernestus ducatus dignitate priuatus, multa cogitans, multa moliens, qualiter imperatori resisteret magnos labores in uanum consumpsit. Qui assumpto uuelhone milite suo cum aliis paucis perrexit in Franciam Latinam ad Odonem comitem propinquum suum; nam mater Odonis et mater Gisele imperatricis fuerant sorores. A quo dum consilium et auxilium  peteret, siue, nollet, siue non auderet, nil solatii contra imperatorem sibi dedit.



QUALITER DUX ERNESTUS PERIIT.

Dux uero Ernestus reuersus iterum in Alemanniam uenit, ibique in quadam eremo, que Nigra Silua dicitur, in locis tutissimis moratus, preda miserabili per aliquod tempus uiuebat. Ad extremum dum a militia Cesaris undique coarctaretur, quidam, qui imperatori fauebant, equos quos dux et omnes sui optimos habebant, per insidias in pascuis exceperunt. Dux uero, perditis equis in quibus confidebat, nil pensi plus habens, in tanta perturbatione quid ageret dubitabat; collectis tamen undique qualibuscunque equis quos habere poterat, cum omnibus quos tunc habuit, egressus est silua, secum deliberans  melius esse honeste mori, quam turpiter uiuere. Cumque peruenissent in saltus siluarum ad illam regionem Alemannie que Bara dicitur, uiderunt castra deserta, que priori nocte hostes occupauerant: confestim perceperunt sibi insidias parari. Nam Manegoldus comes, miles imperatoris, de Augensi abbatia magnum beneficium habens ab imperatore, et Warmanno Constantiensi episcopo, qui tunc uice ducis Heremanni Alemanniam gubernabat, presidio locatus fuerat, ne dux Ernestus predas aut incendia faceret in regione. Statim dux Ernestus et assecutores sui nimium alacres effecti sunt, existimantes iniurias suas cito ulturos fore in hostibus; arreptoque itinere, suos insecutores insequi ceperunt. Eadem intentione Manegoldus comes, et qui  cum illo fuerant, huc et illuc progredientes itinera ducis diligenter obseruabant. Hac occasione utrinque collata, ita coniuncti sunt, ut se inuicem uidere et affari possent. Erant autem ex parte Manegoldi multo plures milites quam de parte ducis.

Nec mora, congressi pugnabant acriter omnes ex parte ducis, ira, ferocitate, audacia incitati; ex altera parte pro gloria, pro remuneratione adducti. Hi, qui cum duce fuerant, cum nichil de uita cogitarent, omnes ad interitum properabant. Dux uero cum nemini parceret, in hoc prelio, neminem sibi parcentem inuenit, et a plurimis uulneratus, postremo interfectus, occubuit. Ibi cecidit Wecilo [al. Wehelo] comes, miles ducis, cuius causa hec omnia acciderant:  Adelbertus et Iwerin nobiles uiri et alii multi interfecti sunt ibi. Ex altera parte ipse Manegoldus comes, auctor huius congressionis, cecidit, et alii plures secum. Corpus Ernesti ducis in Constantiam delatum, prius accepta indulgentia a potestate episcopali, pro excommunicatione, in ecclesia S. Marie sepultum est. Corpus Manegoldi in Augia subterratum est.

Accidit hoc bellum semper miserabile multum, Xu Kal. Septemb. Hoc cum nuntiatum esset imperatori, fertur dixisse:

Raro canes rabidi feturam multiplicabunt.



RUDOLPHUS REX BURGUNDIAE OBIIT, ET ODO [al. UDO] REGNUM EIUS INuASIT.

Anno Domini 1032, Rudolphus rex Burgundie,  auunculus Gisele imperatricis, obiit in pace; cuius regnum comes Odo [al. Udo] Francigena, filius sororis sue inuasit, et quedam castra munitissima siue ciuitates, seu dolo, seu bello ceperat: nec se regem ausus est facere, nec tamen regnum uoluit dimittere. Referebat quidam illum dixisse sepe, quod nunquam rex fieri, sed tamen semper magister esse regis uellet. Eo modo magnam partem Burgundie distraxit, licet regnum Burgundie Chuonrado imperatori et filio eius Heinrico regi, a Rodulpho rege, postquam ipse superstes non esset, per iusiurandum confirmatum esset. Sed dum Odo comes hec in Burgundia faceret, Chuonradus imperator in Sclauonia cum armis fecerat. Quid ibi ageret, uel qualiter postea Odonem repulisset de Burgundia, consequenter  dicam. Supra dictus Bolislaus dux Bolanorum mortuus, reliquit duos filios, Misiconem et Ottonem. Misico dum fratrem suum Ottonem persequeretur, expulerat eum in Russiam. Dum ibi aliquantum tempus miserabiliter uiueret, cepit rogare gratiam imperatoris Chuonradi, ut ipso imperante et iuuante restitueretur patrie sue. Quod dum imperator facere uellet, decreuit ut ipse cum copiis ex una parte ex altera frater Otto Misiconem aggrederentur. Hunc impetum Misico ferre non ualens fugit in Bemiam ad Udalricum ducem, cui tunc temporis imperator iratus fuerat. Sed ille ut sic placaret imperatorem uoluit sibi reddere Misiconem: quod pactum sceleratum renuit Cesar, dicens se nolle inimicum emere ab inimico. Otto restitutus patrie,  et dux factus a Cesare, dum post aliquod tempus minus caute ageret, a quodam familiari suo clam interfectus est. Tunc Misico omnibus modis querebat gratiam imperatricis Gisele et reliquorum principum, ut mereretur redire ad gratiam imperatoris. Cesar misericordia motus dedit sibi ueniam, et diuisa prouincia Bolanorum in tres partes, Misiconem fecit tetrarcham, reliquas duas duobus aliis commendauit; sic imminuta potestate minor facta est temeritas. Defuncto Misicone Casimirus filius eius fideliter seruiebat hoc usque imperatoribus nostris.



QUOD IMPERATOR CUM FILIO SUO HENRICO BURGUNDIAM ADIIT.

 Anno Domini 1033, imperator Chuonradus cum filio suo rege Heinrico Natalem Domini in Argentina ciuitate celebrauit, inde collecto exercitu per Solodorum Burgundiam intrauit, et ueniens ad Paterniacum monasterium in Purificatione sancte Marie, a maioribus et minoribus regni, ad regendam Burgundiam electus est, et in ipsa die pro rege coronatus est: deinde quedam castella que Odo inuaserat, obsedit; sed propter nimiam asperitatem hiemis, que tunc fecerat, ualde impediebatur. De qua nimietate frigoris quidam de nostris centenos uersus fecit, quos imperatori presentauit, in quibus tam mirande res dicuntur, quod equi in castris circa castellum Murat, si pedes infixissent terre per teporem dici aliquid moliti, per noctem ita gelati  constringerentur, ut nequaquam, nisi securibus et sudibus de terra in circuitu gelata euelli potuissent. Quidam uero, qui non habuit adiutorium equum proprium ita herentem interfecit, et corium de cruribus sursum abstulit, reliquum terre gelate infixum dimisit. Homines quoque multum confundebantur hoc algore: erat enim una facies iuuenum et senum: omnes erant die et nocte cani et barbati propter horridum rigorem glaciei, licet plures iuuenes et imberbes fuissent ibi; et tamen:

uix hec causa fuit, quod Cesar bella reliqui
Imperator reuersus ad Turcicum castrum peruenit; ibi plures Burgundiorum, regina Burgundie, iam uidua, et comes Hupertus, et alii, propter insidias Odonis in Burgundia ad imperatorem uenire nequiuerunt,  per Italiam pergentes occurrebant sibi: et effecti sui, fide promissa per sacramentum sibi et filio suo Heinrico regi, mirifice donati redierunt.



QUOD IMPERATOR SUPER ODONEM CUM EXERCITU uENIT.

Eiusdem anni estate imperator cum exercitu suo super Odonem comitem in Gallias Francorum uenit, dicens, si Odo in Burgundia res alienas iniuste quereret, de suo proprio iuuante Deo, aliquid perdere deberet. Tunc in regno Heinrici regis Francorum, in prediis tamen et beneficiis Odonis tantas deuastationes et incendia fecit imperator, ut ipse Odo necessitate compulsus humiliter ueniens, quereret ueniam, promittens Burgundiam dimittere; et secundum iussionem illius satisfacere. Sic imperator  cum suo honore, et Odonis damno reuersus est.



QUALITER IMPERATOR ODONEM EXPULIT DE BURGUNDIA.

Anno Domini 1034, imperator in Baioaria Ratisbone sanctum Pascha celebrauit. Huius anni estate dum Odo prefatus promissa non attenderet, sed adhuc quamdam partem Burgundie, quam iniuste inuaserat, obtineret, imperator Chuonradus expeditis Teutonicis et Italis Burgundiam acute adiit: Teutones ex una parte, ex altera archiepiscopus Mediolanensis Heribertus et ceteri Italici, ductii Huperti comitis de Burgundia, usque Rhodanum fluuium conuenerunt. Augustus ueniens ad Geneuensem ciuitatem, Geroldum principem regionis illius, et  archiepiscopum Lugdunensem atque alios quam plures subegit: et reuersus castrum Murat cum fortissimis militibus, Odonis munitum obsidens, ui cepit, et quos intus inuenerat, captiuos duxit. Ceteri fautores Odonis hoc audientes, solo timore Cesaris fugerunt: quos persecutus Cesar omnino exterminauit de regno, et acceptis de principibus Burgundie multis obsidibus, rediit per Alsatiam ad imperatricem. Nam dum ille in Burgundiam pergeret, imperatrix secuta est eum usque Basileam. Inde reuersa ad Argentinam ciuitatem, exspectauit reditum imperatoris. Eo tempore filia imperatoris Chuonradi et Gisele imperatricis Mathilda nimie formositatis, puella Heinrico regi Francorum desponsata, obiit Wormatie, ibique sepulta est.



QUOD REX HEINRICUS SCLAuOS SUBIUGAuIT.


Interea dum hec, que superius dicta sunt, imperator in Burgundia faceret, filius suus Heinricus rex, licet in puerilibus annis, non segnius reipublice consuluit in Bemia, et in ceteris regionibus Sclauorum: ubi et Udalricum ducem Bemie, et reliquos quam plures Cesari aduersantes, strenue subiugauit, et redeunti patri occurrens, de duplici uictoria duplex gaudium populis effecerat. Deinde collectis copiis de Saxonia super eos qui Luttizi [al., Lintizi] uocantur, quique olim semi-Christiani, nunc per apostaticam nequitiam omnino sunt pagani, imperator uenit: ibique conflictum implacabilem mirabiliter diremit. Inter Saxones enim et paganos fiebant ea tempestate multe dissensiones et incursiones: cumque Cesar  ueniret, cepit querere ex qua parte pax, que diu inuiolata inter eos fuerat, prius corrumperetur. Dicebant pagani a Saxonibus pacem primitus confundi, id per duellum, si Cesar preciperet, probari. Econtra Saxones ad refellendos paganos similiter singulare certamen, quamuis iniuste contenderent, imperatori spondebant. Imperator consulentibus principibus suis, licet non satis caute ageret, hanc rem duello diiudicari inter eos permisit. Statim duo pugiles congressi sunt, uterque a suis electus; Christianus in sola fide, que sine operibus iustitie mortua est, confidens, et non diligenter attendens quod Deus qui ueritas est, omnia in uero iudicio disponit, qui solem suum oriri super bonos et malos facit: qui pluit super iustos et iniustos, audacter pugnare  cepit. Paganus autem solam conscientiam ueritatis, pro qua dimicabat, pre oculis habens, acriter resistebat. Postremo Christianus a pagano uulneratus cecidit. Ex qua re pagani in tantam elationem et audaciam uenerunt, ut nisi imperator adesset, continuo irruerent super Christianos; sed imperator ad compescendas incursiones eorum construxit castrum Wirbinam, in quo presidia militum locabat et principes Saxonie, ut unanimiter resisterent paganis, sacramento et imperiali iussione constringebat, deinde reuersus est in Franciam. Sequenti uero anno idem castrum a paganis dolo raptum est, et plures nostrorum, qui in eo erant, ab eis occisi sunt. Hinc commotus imperator, iterum cum copiis usque Albim  fluuium uenit. Sed cum pagani transitum prohiberent, imperator per aliud uadum fluuii, partem exercitus latenter transmisit: et ita fugatis hostibus, ipse per ripam liberam regionem ingrediens, immensis deuastationibus et incendiis ubique, nisi in locis inexpugnabilibus sic humiliauit eos, ut censum abantiquis imperatoribus propositum, et iam auctum Chuonrado imperatori postea persoluerent. Multum enim laborauit Chuonradus imperator prius, et tum in gente Sclauorum: unde quidam de nostris, quoddam breuiarium uersifice fecit, quod postea imperatori presentauit. Ibi legitur, qualiter imperator interdum in paludibus usque femora stabat, pugnans ipse, et exhortans milites ut pugnaret; et uictis paganis nimis acriter trucidabat eos pro quadam superstitione  illorum nefandissima. Nam fertur, ut quodam tempore effigiem ligneam crucifixi Domini nostri Iesu Christi scelerato ludubrio habuissent pagani, et eam spuerent, atque colaphis cederent, ad extremum oculos eruebant, manus et pedes truncabant. Hec ulciscens imperator de captis paganis maximam multitudinem pro una effigie Christi, simili modo, truncauit, et uaria morte deleuit. Idcirco in eisdem uersibus Cesar ultor fidei uocatur, et Romanis principibus Tito et uespasiano comparatur, qui in ultionem Domini triginta Iudeos pro uno nummo commutauerant, cum Iudei Christum pro totidem denariis uendiderant. Reuersus imperator, quidquid obstaculi in regno inuenit, imperiose disiecit. Eodem anno Adalbero dux Carantanorum imperatoris gratiam  perdens, ducatum amisit, et in exsilium missus est.



DE CONIURATIONE ITALORUM.

Item eodem tempore magna et modernis temporibus inaudita confusio facta est Italie, propter coniurationes quas fecerat populus contra principes. Coniurauerant enim omnes ualuasores Italie, et gregarii milites aduersus dominos suos, et omnes minores contra maiores, ut non paterentur aliquid inultum sibi accidere a dominis suis supra uoluntatem ipsorum, dicentes: si imperator eorum nollet uenire, ipsi per se legem sibimet facerent. Hoc cum nuntiatum esset imperatori, fertur dixisse: Si Italia modo esurit legem, concedente Deo bene legibus hanc satiabo. Et preparans se anno sequenti,  Italiam cum copiis intrauit. Interea principes Italici male conceptam coniurationem periculum generare posse scientes, conuenerunt simul cum minoribus, et prius exhortationibus et consiliis hoc recens malum destruere conabantur. Cum hoc non procederet, tentabant bello superare, sed inito prelio, minorum, incredibilis multitudo sola impressione cateruarum uicit. Ibi episcopus Astensis indigna statione periit, ceteri fugerunt, et nimium confusi aduentum imperatoris egre exspectabant.



QUOD REX HEINRICUS FILIAM CUNITTONIS [al. CHUNONIS] IN CONIUGIUM DUXERIT.

Anno Domini 1036, Heinricus rex filius imperatoris, Cunittonis regis Anglorum filiam nomine Chunelindem  pro regina consecratam, regalibus nuptiis in coniugium duxit. Eodem anno, ut dictum est, imperator Chuonradus cum filio Heinrico rege Italiam intrauit cum exercitu, et celebrauit Natalem Domini uerone, anno Dominice incarnationis 1037. Inde ad Mediolanum ueniens ab Heriberto archiepiscopo magnifice receptus est in ecclesia sancti Ambrosii. In ipso die  pene grauis tumultus factus est populi Mediolanensis, querentis ab imperatore, si uellet fauere coniurationi eorum. Unde commotus imperator, precepit ut omnes in urbem Papiensem ad generale colloquium uenirent. Quod dum factum esset, cunctis reclamantibus, legem fecit imperator. In ipso placito quidam Hugo comes, et alii quam plures Italici appellabant archiepiscopum  Mediolanensem pro multis causis, quibus eos offenderat. Imperator uero uocato archiepiscopo, precepit ut satisfaceret omnibus. Quod dum archiepiscopus renueret, sensit imperator omnem illam coniurationem Italie ipsius consilio factam esse, et mox comprehenso illo retinuit in sua potestate. Deinde commendauit eum in custodiam Poponi patriarche Aquileiensi, et Chunoni duci Carentanorum, qui ab eis ductus est cum imperatorio usque Placentinam ciuitatem. Quadam nocte quidam de familiaribus archiepiscopi collocauit se, uice ipsius, in lecto quo ipse iacere solebat, et superducto coopertario latuit, ut ita falleret custodes. Archiepiscopus adducto sibi equo a quodam fugit, et ueniens Mediolanum, a suis cum magno gaudio susceptus  est. Deinde quidquid poterat moliri contra imperatorem, non pretermisit. Imperator queque castella sibi aduersa destruxit, et iniquas coniurationes Italie, iusta lege reducta, exinaniuit, et ueniens Rauennam sanctum Pascha ibi celebrauit. Eodem anno in Italia tres episcopi uercellensis, Cremonensis, Placentinus apud imperatorem accusati sunt; quos imperator comprehensos exsulari fecit. Que res displicuit multis, sacerdotes Christi sine iudicio damnari. Referebant nobis quidam piissimum nostrum Heinricum regem, filium imperatoris, salua reuerentia patris, clam detestari presumptionem Cesaris in archiepiscopum Mediolanensem, atque in istos tres: et merito, quia sicut post iudicialem sententiam depositionis nullus honor  exhibendus est, sic ante iudicium magna reuerentia sacerdotibus debetur. Eodem anno prefatus comes Odo de Francia in regno imperatoris quedam loca inuadens a Gozelone duce Lotharingorum et filio suo Godefrido, et Gerhardo comite atque a militia episcopi Metensis, pugna commissa cum illo, fugiendo interfectus est, et uexillum eius Cesari in Italiam allatum, hostem interemptum testabatur. Eo tempore imperator Mediolanenses nimium afflixit: et quoniam urbem antiquo opere et maxima multitudine munitam, capere non poterat, quod in circuitu fuerat, igne et gladio consumpsit.



DE MIRACULO QUOD ACCIDIT IN DIE PENTECOSTES.

Eodem tempore cum imperator quoddam castrum sancti Ambrosii, quod Curbitum dicitur, iuxta Mediolanum  obsideret, accidit ibi quod plures pro miraculo habuerunt. In Dominica sancta Pentecostes, ante horam tertiam, de magna serenitate celi subito fulmina cum tonitruis eruperunt tante fortitudinis, ut multa pars hominum et equorum periret in castris: quidam pre tanto terrore in excessum mentis uenerunt, ita ut post aliquot menses uix illis sensus redierit. uenientes autem, qui extra castra fuerant, nec uidisse, nec audisse aliquid tale dicebant. Eo tempore imperator archiepiscopatum Mediolanensem Ambrosio Mediolanensi canonico dedit, licet illi ista donatio parum profuisset. Nam ciues Mediolanenses, quidquid habuit idem Ambrosius in illorum territorio, demoliebantur, et suum archiepiscopum  Heribertum usque obitum eius cum honore retinuerunt, sed tamen cum gratia Heinrici regis, filii imperatoris, quod plenius in gestis regis, si Deus uoluerit, exsequar. Eodem tempore papa Cremone occurrebat imperatori, et honorifice receptus, et dimissus, Romam reuersus est. Imperator disperso exercitu per regiones, ipse ad montuosa loca secessit, propter refrigerium, quoniam ea estate magnus calor imminebat.



DE SEDITIONE QUAE FACTA EST IN PARMA.

Eodem anno hiberno tempore collecto exercitu, imperator transcendens Padum ad Parmam ciuitatem uenit; ibi Natalem Domini celebrauit, inchoante anno Dominice incarnationis 1038. In ipsa die Natiuitatis Domini inter Teutonicos et ciues Parmenses  magna seditio orta est, et quidam bene ualens Chuonradus infertor ciborum imperatoris cum aliis interfectus est. Unde commotus exercitus gladiis et igne ciues aggreditur, et imperator post incendium magnam partem murorum destrui precepit, ut eorum presumptionem non fuisse inultam hec ruina aliis ciuitatibus indicaret. Deinde imperator transcendens Apenninum montem, in Apuliam tendebat. Imperatrix uero Romam, orandi gratia, uenit, inde ad imperatorem reuertitur. Imperator ad terminos imperii sui perueniens, Troiam, Beneuentanum, et Capuam, aliasque ciuitates Apulie, lege et iustitia stabiliuit; dissentiones, que erant inter Nortmannos extraneos et indigenas, sola iussione sedauit: et cunctis offensionibus de regno  sublatis, feliciter reuersus, uiennam uenit. Ibi dispositis obsidionibus et insidiis aduersus Mediolanenses, qui adhuc sibi rebelles fuerant, ceterisque rebus ad uoluntatem suam per regnum compositis, patriam reuisere decreuit. Eo tempore propter nimium calorem nimia contagio pestilentie exercitum inuasit: neque etatibus, neque personis pepercit. Ibi regina Chunelindis, coniux Heinrici regis, Xu Kalend. Augusti, quasi in limine uite, ingressu mortis, occubuit, relinquens tantummodo solam filiolam de rege, quam postea pater Christo desponsans in abbatissam consecrari fecit. Filius imperatricis Hermannus dux Alemannorum, iuuenis bone indolis, et in rebus bellicis strenuus, eadem peste grauatus, inter manus peritissimorum medicorum  u Kalend. Augusti, non sine magno imperii detrimento, obiit. Eodem mense atque sequenti, maxima multitudo exercitus, morbo contacta, periit. Corpus regine tenerum et delicatum, aromatibus conditum, cum rege et imperatrice ductum ad Germaniam, in prepositura Lutburg sepultum est. De duce statutum fuerat, ut in Constantiam ciuitatem Alemannie duceretur, sed calore nimio obstante in Tridentino sepelitur.



QUOD IMPERATOR FILIO SUO REGI BURGUNDIAM TRADIDIT.

Eodem anno Stephanus rex Ungarorum obiit, relinquens regnum Petro filio sororis sue. Reuersus imperator in Baioariam, egrotantem exercitum  medicinis et consilio reficiebat: et dum omne regnum serenitate pacis inuenisset illustratum, eiusdem omni autumno Burgundiam adiit, et conuocatis cunctis principibus regni, generale colloquium habuit eum eis: et diu desuetam atque pene deletam legem tunc primum Burgundiam prelibare fecerat. Transactis tribus diebus, generalis coloquii quarta die, primatibus regni cum uniuerso populo laudantibus, atque rogantibus, imperator filio suo Heinrico regi regnum Burgundie tradidit, eique fidelitatem denuo iurare fecit. Quem episcopi cum ceteris principibus in ecclesiam sancti Stephani, que pro capella regis Soloduri habetur, deducentes, hymnis et canticis Deum laudabant, populo clamante et dicente quod pax pacem generaret, si rex  cum Cesare regnaret. Reuersus imperator per Basileam descendens, Franciam orientalem et Saxoniam, atque Frisiam,

Pacem firmando, legem faciendo reuisit.



DE OBITU IMPERATORIS.

Anno Dominice incarnationis 1039, dum imperator Chuonradus iam in filio suo rege Heinrico regni rem, imperii autem spem bene locatam confideret: cumque pene omnia per regnum ad libitum suum inclinata uideret, ipso anno diem sanctum Pentecostes apud Traiectum ciuitatem Frisie celebrauit, ubi cum sacratissimam uenerando magnifice cum filio et imperatrice coronatus procederet ad mensam, mediocri dolore correptus est; tamen ne tante diei letitiam perturbaret, dolorem dissimulauit. Sequenti  die, cum morbus lethalis uehementer insisteret, imperatricem cum filio rege ad prandium exire iubet de cubiculo. Interea imperator finem sibi imminere sentiens, sicut in uita sanus, in actu semper constans et strenuus fuit, ita in extremis nichil segnioris fidei permansit: et uocatis episcopis, corpus et sanguinem Domini, et crucem sanctam cum reliquiis sanctorum apportari fecerat; et erigens se cum lacrymis ualde affectuosis, in confessione pura et oratione intenta, sanctorum communionem  ad peccatorum remissionem deuotissime accipiens, imperatrici et filio regi Heinrico per fida monita ualedicens, ex hac uita migrauit XI Nonas Iunii, feria II, indictione uII. uiscera imperatoris apud Traiectum condita sunt, et rex locum sepulture donis et prediis ampliauit. Reliquum corpus ab imperatrice et filio rege, ut optime excogitari poterat, inuolutum et reconditum usque Agrippinam Coloniam uectum, per cuncta cenobia illius ciuitatis atque Moguntie seu Wormatie, siue illorum que in medio fuerant, omni populo sequente et orante deportatum, incredibili oratione, et magnis [al., multis] eleemosynis pro redemptione anime factis, tricesima octaua, qua obdormiuit, die, in Spira ciuitate, quam ipse imperator, sicut et postea filius  multum sublimauit, honorifice sepultum est. Nam gratiam Chuonrado imperatori Deus addidit, quod non uidimus, neque audiuimus tantas lamentationes uniuersorum, tot orationes, tales eleemosynas alicui imperatorum corpore insepulto factas, et sicut percepimus referente episcopo Henrico Lausanensi, cum ceteris Burgundionibus, qui illum de obitu usque sepulturam prosecuti sunt, filius Cesaris, Heinricus rex ad omnes introitus ecclesiarum, et ad extremum ad sepulturam humeros suos corpori patris ultra modum humili deuotione supposuit: et non solum quod filius patri in caritate perfecta, sed quod seruus Domino in timore sancto debet, hoc totum rex patri defuncto studiosissime exhibuit. Hec de imperatoris Chuonradi gestis breuiter scripsimus,  de quibus, si quidquam intactum omnino dimisimus, hoc inauditum esse a nobis credatur. Si autem aliquid strictius quam rerum magnitudo se extenderet, dictum est, illud propter commoditatem legentis factum esse ueraciter attestabimur. Pro quo quidem de nostris cantilenam lamentationum fecerat, quam postea filio suo Heinrico regi in Constantia ciuitate presentauit, quas lamentationes hic, quoniam eiusdem operis sunt inserere, non incongruum putauimus.





uERSUS PRO OBITU CONRADI IMPERATORIS.



1. Qui uocem habet serenam,
Hanc proferat cantilenam,
De anno lamentabili
Et damno ineffabili
Luget omnis homo,
Forinsecus et in domo
Suspirat populus Dominum,
uigilando per somnum,
Rex Deus, uiuos tuere,
Et defunctis miserere.



2. Anno quoque millesimo
Nono et trigesimo
A Christi natiuitate
Nobilitas ruit late
 Et Cesar caput mundi,
Et cum illo plures summi;
Occubuit imperator
Chuonradus legis amator.
Rex Deus, uiuos tuere,
Et defunctis miserere.



3. Eodem fere [al. uero] tempore
Occasus fuit glorie,
Ruit stella matutina
Chunelinda regina.
Heu quantum crudelis annus,
Corruerat Herimannus
Filius imperatricis,
Dux timidus [al., timendus] inimicis;
 Ruit Chuno dux Francorum
Et pars magna seniorum,
Rex Deus, uiuos tuere,
Defunctis miserere.



4. Imperatoris gloria
Sit nobis in memoria,
Et recenti mentione,
uiuat uir indolis bone.
Fiat dominator probus,
Frequenti carmine nouus,
Preclara fama post mortem,
uite prestet hunc consortem
Rex Deus, uiuos tuere,
Defunctis miserere.



5. Regum sanguine genitus
Omnes precellit penitus
 Gloriosus in persona,
Pulcher sub sua [al., fuit sub] corona,
Sceptrum, regnum, imperium
Nulli erat plus congruum
Rempublicam honestauit,
Huius causa laborauit,
Rex Deus, uiuos tuere,
Defunctis miserere.



6. Postquam repleuit Franciam,
Per pacis abundantiam
Mitigauit Alemannos
Et omnes regni tyrannos,
Saxonibus et Noricis
Imposuit frena legis,
 uidit sua magnalia
Probabilis Italia,
 Rex Deus, uiuos tuere,
Defunctis miserere.



7. Roma subiecit se primum
A summo usque ad imum
Experti sunt Rauennates
In bello suo primates,
Sentiebant ueronenses,
Inuicti Cesaris enses,
Hesperia se prostrauit,
Imperanti supplicauit.
Rex Deus, uiuos tuere,
Defunctis miserere.



8. Reuersus Alemanniam
Inuenerat calumniam,
Quam hic disparuit Cesar
 Ut uentus pulueris instar.
Omnes simul perierunt.
Qui predatores fuerunt
Et ciues prestantissimi
Idcirco facti exsulari [al., sunt exsulati].
Rex Deus, uiuos tuere,
Defunctis miserere.



9. Nil moratus imperator
Pacis ubicunque dator.
Bellum intulit paganis,
Ne noceret Christianis,
Non defendit eos palus,
Nulla fuit aquis salus,
Bene cercebat Sclauos,
Barbaros, et omnes prauos.
 Rex Deus, uiuos tuere,
Defunctis miserere.





PANEGYRICUS WIPPONIS CARMINE SCRIPTUS AD HEINRICUM III IMPERATOREM, CONRADI IMPERATORIS FILIUM. Primum ex codice ms. Augustano editus ab Henrico Canisio






IACOBI BASNAGII DE WIPPONE OBSERuATIO.

Hec de Wippone habebat Canisius in prefatione tomi secundi Antiquarum Lectionum: »Wipponis nomen ne fando quidem antehac exaudiueram, de quo hoc tantum ex Urstisio scio fuisse Henrici III sacellanum et de uita Conradi II, Henrici filii, scripsisse Historiam, que adhuc in abdito alicuius bibliothece latet.«

I. Paulo notior ab eo tempore factus est Wippo. Primo enim uitam Conradi Salici ab eo scriptam in lucem emisit Pistorius , ita ut in bibliothecarum angulis non amplius lateat. Filio patris gesta representabat; deinde uero que filius Henricus III preclare gesserat patris Historie inseruit.

II. Ex epistola huius Historie dedicatoria discimus Wipponem non modo Henrici III fuisse sacellanum, sed et ipsius parentis Conradi: »Quoniam tum plurimum tempus infirmaui, non potui in capella senioris mei Conradi frequenter adesse.« Fuit igitur Conrado a sacris et ea ratione gestorum testis oculatus, dum infirmitatibus non detineretur. Ante ipsum scripserant Historiam Conradi plurimi, sed a difficultate non fuit deterritus; cum uiderit, inquit, »uerba Christi in Euangelio non per unum solum, sed per quatuor idoneos testes dilatari,« que, ni fallor, audacius quam decet effutiuit.

 III. Suspicionem ingessit ille uersus:

Irradias patriam, si tu modo uiseris, illam,

Wipponem fuisse e Burgundionum gente, agit enim ille de Burgundia, que presentiam imperatoris postulabat. Nisi forsan dicas Burgundiam Henrico fuisse patriam, eo quod Rodulphi Burgundionum regis fuerit nepos; Giseleidam enim habuit matrem, que Rodulfi fuit neptis, ideo autem de Burgundia sollicitus et anxius uidetur Wippo quod inde ortum duxerit. Infirma utebatur ualetudine, ut ipse testatur.

Iu. Scripsit Wippo illa carmina statim ab initio imperii Henrici III, utpote qui de Burgundia a breui tempore subiecta mentionem fecerit:

Preterea tibi, rex, mandat Burgundia: Surge,
Atque ueni propera, NOuITER subiecta uacillant
Interdum, domino per tempora multa remoto.
Quamuis nunc pacem teneat Burgundia per te,
Auctorem pacis tamen in te cernere querit,
Et cupit in regis sua lumina pascere uultu.

Henricum regni sui heredem scripserat Rodulfus iam ante mortem Conradi, anno scilicet 1032. Inde commota sunt bella, Odone iura materna in regnum Burgundionum uindicante; nec non lites orte sunt de parte regni inter Henricum primum, Galliarum regem, et Conradum, Henrici imperatoris parentem. Pax tandem confecta anno 1034, hereditatem adiuit Henricus; ita ut nouiter subiecta dici potuerit Burgundia circa annum 1040 quo habenas imperii tenere cepit Henricus. Cum autem Burgundiam adire non posset Henricus, colloquium habuit cum Burgundionibus apud Augiam Maiorem an. 1048: sic enim legendum apud Hermannum Contractum, non Burdionibus, ut habet textus.

u. Quadripartitum est opus, Tetralogus ab auctore dictum, quod quatuor personas, Musas scilicet, Legem, Gratiam et seipsum, que imperatoris laudes canant, inducat. Ex eo patet quanta fuerit ignorantia Germanorum tunc temporis; postulat enim ab imperatore ut legem promulgare uelit, qua pueri diuites humanioribus litteris instituantur.

Tunc fac edictum per terram Teutonicorum,
Quilibet ut diues sibi natos instruat omnes
Lutterulis, legemque suam persuadeat illi,
Ut cum principibus placitandi uenerit usus.
Quisque suis libris exemplum proferat illis.
Solis Teutonicis uacuum uel turpe uidetur
Ut doceant aliquem, nisi clericus accipiatur.



INCIPIT PROLOGUS IN EPILOGUM  REGIS.


 Domino regi fide et uerbis catholico, actibus gloriosissimo HEINRICO tertio, WIPPO famulorum minimus suorum, quod ros Hermon excelso monti Sion  .

Sancte pietatis tue accessibilis celsitudo imbecillitatem meam facit, domine rex, ad gratie tue desiderabile culmen festinare: et sicut stellio, qui nititur morari in edibus regis  ; sic ego, licet omnibus modis obscurus, claritatis tue gaudia tamen in scriptis meis desidero frequentare. Et quoniam, testante Salomone  , gloria est regis inuestigare sermonem, feci tibi, domine mi rex, hunc breuem Tetralogum, quo et curas insomnes reipublice interdum leuigare,  et animum ad ea que tibi persuasa sunt possis excitare. Est autem tetralogus quatuor personarum sermo. Ibi peta primum hortatur Musas ut te laudent. Chorus Musarum benedicit et laudat te Dominum regem. Deinde Lex te alloquitur cum his consiliis que satis conueniunt tue dignitati. Postremo Gratia miti affatu temperabit ad quod te Lex ex iure incitauit. Ad hec perlegenda sit tecum legis et gratie mediator iehsu Christus Saluator, cuius regnum et imperium non deficiet in eternum. uale, Domine mi rex piissime.


Explicit prologus.




 PeTA
    Docte Pierides memorandas edite laudes,
Dicite perpetuas Heinrico deprecor odas.
Regis et immensum diuturnent carmina sensum.
Huius res letas millesima proferat etas:
Hoc decus ingenii superet duo tempora mundi:
 Dum mundus pereat, regis sapientia uiuat.
Si puer et iuuenis sic floruit omnibus actis,
Quos dabit hic fructus maturo tempore ductus?
Pangite; materiam rex prestat laudibus aptam;
uos dictate mihi, dictatum scripsero uestri.


 MUSAE.
    Principio Regi benedicimus omnipotenti,
Qui caput est regum, quo gloria crescit eorum;
Qui Pater in Nato pariter cum Pneumate sancto
 Lege sub eterna Dominus regnabit et ultra.
 Hunc pie laudemus, nam summam laudis habemus
Hoc habeat munus, qui regnat trinus et unus.
At rex noster homo ditatus perpete dono
 Tertius Heinricus, uirtutum regnat amicus
 Alter post Christum regit orbem circiter istum.
Ipsum laudemus, nam causas laudis habemus.
Et Pius Heinricus per nos modo sit benedictus,
uersibus inprimis repetito nomine regis,
Ut quoties sancti surgant pro rege uocati,
Rex toties Christo placeat de nomine misto.
Rex Heinrice Deo regum carissimus esto
Rex Heinrice pie carissimus esto Marie.
Rex Heinrice duci dilectus sis Micheli.
Rex Heinrice polis splendescas fonte Ioannis.
Rex Henrice tuus sit ianitor ethere Petrus.
Rex Heinrice boni te firmet epistola Pauli.
Rex Heinrice tuos Andreas dirigat actus.
Rex Heinrice preces hos curet uirgo Ioannes.
Rex Heinrice Thomas te uertat in omne quod est fas
 Rex Heinrice tuus sit ductor ad alta Philippus.
Rex Heinrice pares Iacobi sint te redimentes.
Rex Heinrice Deo placeas tribuente Mattheo.
Rex Heinrice tuam Simon corroboret aulam.
Rex Heinrice piam Taddeus det tibi uitam.
Rex Heinrice Deum teneas per Bartholomeum.
Rex Heinrice uias tibi preparet ore Mathias.
Rex pie cum Stephano sis letus semper in alto,
Teque pares Stephani benedicant ordine cuncti.
Rex bone Siluester tibi sit per secula dexter,
Teque sui socii benedicant ordine cuncti
uirginibus sacris placeas ex omnibus actis,
Omnes te sancti redimant de crimine mundi:
Sit rex sanctorum fautor tuus atque tuorum
Hec tibi, rex, Muse cantamus uoce sonora,
 Atque chorus noster renouat tua carmina semper;
Ut tibi laus crescat, dum sol et luna patescat,
Nos damus officium quo crescat gloria rerum,
Ex nostris donis manifestant uerba Maronis,
Quid pius Aeneas, quid Turnus posset in armis,
Fistula Musarum Flacco dictauerat odas,
Ut Mecenatem fecisset laude perennem.
Hec eadem docuit Lucanum dicere bella,
Cesaris et magni que durant ultima secli.
Ex nostris monitis callebat Statius auctor
Thebanos iuuenes miseris discernere flammis.
Nasonis studium totus recitauerat orbis,
Ex nostris curis ornauit scripta figuris.
Regibus antiquis laudes cantauimus olim
 Et de principibus scribendi creuerat usus.
Nunquam sic libuit quemquam laudare potentem
Ut dominum regem, quem prodit nobile nomen
Heinrici, ueterum de magno germine ductum.
Rex tibi cantamus, tibi laudis dona paramus.
Accipe, de nostris ut uiuas mortuus actis.
Nos operam dabimus, quo possit dicere mundus,
Tertius Heinricus fuit olim pacis amicus.
Fama sui meriti superabit tempora mundi.
Sic tibi cantabit, quem mundus adhuc generabit.
 Nonne tibi merito magni debentur honores,
Atque fauor populi, post omnia portio celi?
Nam charus populo placuit sepissime Christo
Quem regem talis uirtutum copia lustrat.
Nunquid abest aliquid quod regis gloria querat?
 Omnia spe uel re uenerunt commoda per te.
Si petimus pacem, tu rex, prestaueris illam;
Si cupimus bellum, tu rex commiseris illud;
Quod si consilium, tu rex dabis utile multum:
Si uolumus studium, tu rex decus es studiorum.
Omnes munificos tu rex precellere nosti.
Inter clementes tu rex clementior exstas.
Sic castigandos tu, rex, ratione flagellas.
Quidquid in humanis consistit moribus equi,
Hoc Deus aut totum uel partem condidit in te.
Quam prudens opifex, qui commoda materiei
Elegit primum, de qua bona tanta pararet;
Quem de gente uirum Dominus discerneret auctor,
Qui foret imperio modo post hec aptior isto!
Forma, genus, probitas concordant omnia regi;
 Omnia conueniunt, concurrunt cuncta per illum,
Solus habet totum, quod plures auxerat olim.
Salue, certa quies populorum tempore nostro:
Salue, pax orbis, mundi fortissima turris,
Hostes Ecclesie que sternis semper abunde;
Unde sui capitis mundus preuidit honorem.
Tu caput es mundi, caput est tibi rector Olympi,
Cuius membra regis iusto moderamine legis.
Tales uult Dominus, quibus est hec maxima uirtus,
Mens humilis multum, cum qua te nouimus ortum.
Ceruicem pronam decet acceptare coronam.
Rex humilis crescit, quoties oriente diescit
Et cadit elatus, semper seuire paratus.


EPILOGUS.

 Carmina Musarum, rex, perlege pauca tuarum,
Sit locus hic aliis tibi reddere munia laudis.
Wippo tuus famulus si uult defendere tempus,
Ut scribat regi, quod lex dictauerit illi,
 Hic nobis istos persuasit claudere uersus.
Sis Christo cure, pie Rex Cesarque future.
Et uiuas sanus centeno tempore canus.




CARMEN LEGIS PRO LAUDE REGIS.


 Ad regis laudes Lex ambas erigit aures.
Ut segetes pluuiis, sic cresco laudibus istis.
Non plus mulcet apes mellitos lambere flores,
Quam me laus regis, qua constat pactio legis.
 His mihi sit uerbis, quod rore uirentibus herbis
Quando dies uerni reparabunt gaudia mundi.
Quid satius Legi, quam dicere talia regi?
Salue, flos patrie, quo fructum pacis habere
 Non dubitat mundus, quia regnas orbe secundus.
Post Dominum celi dignus mundana tueri:
Salue, stirps regum populis ueneranda per euum.
Radix magna fuit, quam ramus talis adauxit;
Nobile germen erat quod mundum floribus ornat,
Una uiri uirtus multum prestare solebit,
Commendatque nimis probitas semel edita quoddam
Quod faciunt plures caput unum regis habentes,
Quas numerare uolens seriem facit ordine longam.
Sed tamen ex cunctis sex regem magnificabunt
uirtutes aliasque satis precedere norunt.
Mens humilis, pietatis amor, pax missa per orbem,
Nobilitas et forma decens, fiducia belli;
Has uoco precipuas et regis honoribus aptas
His rex Heinricus Christi clarescit amicus.
    Ad mea nunc uenio, que nouit mundus in illo:
Sunt mea que dicam, quia sum Lex, ille meus rex
Et qui me spernit, rex eius prelia sternit.
Qui mea iura colit, rex hunc defendere nouit.
Rex Christo charus; nullum uastabit auarus
uile putat studium si quis comportat in unum
Quidquid habere potest, cum ius non querat habendi,
Est diues multum contemptor diuitiarum.
Aurisurdus amor miseris clamantibus obstat.
uendiderit leges captura pecunia reges,
Et de principibus iustos furabitur usus.
At rex Heinricus uir prudens prospicit illud,
Ut tunc curet opes, cum nullum sunt reprimentes.
Nec contra legem flectunt donaria regem.
Sic facit ut doctus quis rex est doctior illo?
 Quis Cesar melius, si quid rubrica uetauit,
Scire ualet primis, quam discere ceperat annis
Felix sit genitor rediuiuus laude perenni
Conradus Cesar quem maxima causa subiuit,
Ut sciret natum studiis ad regna paratum,
Qui rector publicus mundum discernere posset.
Felix sit mater memorando carmine digna
Gisela de Caroli procedens sanguine Magni.
Nam si post decimam numeretur linea quarta
Post Carolum Magnum nascetur nobilis ipsa.
Hec operam dederat, quod rex in lege studebat:
Illa sibi libros persuaserat esse legendos,
Ut uarios ritus diiudicet arte peritus
Doctrine lumen tenebrosum dirigit orbem
Gentes infestas uicit Romana potestas
 Olim consiliis, non semper uicerat armis.
Est satis expertum quantum sapientia possit,
Que per uim uerbi flectit moderamina regni.
Rex iterum salue. Tibi laus sit cum genitrice
 Ad cuius uotum tibi dat sapientia totum,
Quo decus imperii ualeas per iura tueri.
Congaudete simul; non ut discordia regnet,
Que dudum regni turbauit gaudia nostri.
Cum dominis rerum sit pax sine fine dierum.
O sanctos mores cum matri reddis honores.
Est tibi spes uite, si sit sibi gloria per te.
Si quid erat, rite Deus illud transtulit ipse.
Exin nullus homo fedus dissoluere possit.
Quod Deus adiunxit, qui pacis dona creauit.
Perstet dulcedo materni nominis in te,
Cum ualeas alios acquirere semper amicos
Mater in hac uita non plus tibi uenerit ulla.
Quin aliud dicam tibi, rex, ego consiliatrix,
Lex tua, ne renuas post dictum commemorare;
 Cum Deus omnipotens tibi tutum fregerit orbem,
Et iuga precepti non audet temnere quisquam,
Pacatusque silet firmato federe mundus,
Cumque per imperium tua iussa uolatile uerbum
Edocet Augusti de claro nomine scriptum.
Tunc fac edictum per terram Teutonicorum,
Quilibet ut diues sibi natos instruat omnes
Litterulis, legemque suam persuadeat illis,
Ut cum principibus placitandi uenerit usus,
Quisque suis libris exemplum proferat illis.
Moribus his dudum uiuebat Roma decenter:
His studiis tantos potuit uincire tyrannos:
Hoc seruant Itali post prima crepundia cuncti;
Et sudare scholis mandatur tota iuuentus:
Solis Teutonicis uacuum uel turpe uidetur
 Ut doceant aliquem, nisi clericus accipiatur.
Sed, rex docte, iube cunctos per regna doceri,
Ut tecum regnet sapientia partibus istis.
   Preterea tibi, rex mandat Burgundia: Surge
Atque ueni, propera, nouiter  subiecta uacillant
Interdum, domino per tempora multa remoto.
Funditus est uerum ueterano tempore dictum:
Quidquid abest oculis, remouetur lumine cordis.
Quamuis nunc pacem teneat Burgundia per te,
Auctorem pacis tamen in te cernere querit,
Et cupit in regis sua lumina pascere uultu.
Huc ades, et regnum fac, te ueniente, serenum.
Si sol occubuit cum Cesar regna reliquit,
Irradias patriam, si tu modo uiseris, illam.
Hec olim magno domuisti regna labore;
 Utere nunc populis, tibi, rex, seruire paratis.
Hec uia sit facilis, quam preparat orbita pacis:
Huc bene uenias, hic omnia prospera cernas.



CARMEN GRATIAE PRO REGIS HONORE.


    Omnia plena bonis. Sic optat musa Wipponis
Hec ego Lex cecini deuoto carmine regi.
Audi, spes orbis, quid dicant intima cordis,
Quid uelit hec series, quas addat Gratia laudes.
Gratia te laudat, tibi grates Gratia cantat;
De uena mentis salientia carmina sentis
 Post iustam Legem comeretur [leg. comitetur] Gratia regem,
Et post iudicium uenie mulcedo sequatur.
Sicut uulneribus medicinam ferre solemus,
Sic condemnatis succurrat mos pietatis.
Lex ad uim regi generat feriendo nocentes,
 Ut si charus item rex idem gratia suadet.
Legem scripsit homo, descendit gratia celo:
Lex seruire docet, dominari gratia monstrat;
Lex condemnabit, sed gratia iustificabit.
Hoc dicendo, bonam prorsus non denego legem;
Sed laudans ueniam, commendo regibus illam.
Non satis una ualet, si non manet altera secum.
Frangitur hec, fortis; contemnitur altera, mollis
Est bona temperies, quam lex et gratia miscent
He si coniuncte, generabunt pacis amorem.
Non laudo pondus, quod nemo ferre ualebit.
uiribus inspectis onerabit gratia lapsos.
Rex Dominus celi, miserando, iudiciales
Abscondens penas, conuersos protegit hostes.
 Hunc imitare, peto, pie rex Heinrice, Tonantem,
 Qui misero parcit, parcendo crimina punit,
Sic utrumque bonum doceat regnare patronum,
Per quem lex feriat, quo legem gratia sanet.
Hoc, uenerande, tibi predixerit ordo sacrandi,
Cum presul gladium femoris uertigine cingit,
Dum rex iratus fueris miserando quiesce.
Dura fouentur aquis, durescant lenia flammis;
Alternatque uices moderate ius rationis.
Hinc adamas durus soluetur sanguine molli;
Conseritur uitrum melius per uincula plumbi:
Ferrum cum limo massa candente liquescit.
Et natura iubet mutari tristia blandis:
Post acidum, dulcem prestat gustare saporem,
Post dulces, acidos iterum confundere gustus
Non hec propterea tibi, rex, narrare paraui,
 Ut te clementem dominum regnique parentem
Quis dubitet, sed eos qui tantum lege mouentur
Castigare libet, quibus hec pia dogmata trado.
   Cum Deus omnipotens in mundo cuncta creauit,
Solus homo liber percepit dona creantis.
Mox libertatem primam uaga mens uitiauit.
Ceperunt miseri dono rationis abuti;
Et potuisse malum, traxit natura, per usum.
Ecce Deus legem superaddidit hoc reprimentem,
Cuius transgressor non impunitus abiret,
Ac penam metuens redeat peruersa uoluntas
Iudiciumque probet quam sit peccare malignum.
Sic Dominus clemens seruos reuocare uolebat.
Non tulit illud homo, penali lege grauatus,
Ut per uindictam posset compescere culpam;
 Et mortale iugum lesa ceruice dolebat.
Occidatur, ait, lex, qui semel est homicida,
Et qui mechetur cum mecha mox lapidetur;
Dens pro dente cadat; lumen pro lumine uadat;
 Pesque pedem reddat; manui manus altera cedat;
uulnera uulneribus responsum reddere certent.
Qui detestatur genitores, hic moriatur;
Qui furtum faciet, sine pena non remanebit;
Quinque boues unum redimant cum fraude remotum;
Qui furatur ouem, reddat cum quatuor unam;
Si maledicet homo, moriatur pro maledicto
Sic lex uerborum contorquens tela suorum,
Terrebat plures, et desperare cegit,
Clamabat populus sub tanto pondere pressus,
uociferabat homo Tessus religamine duro,
Hoc non posse pati, fore tempus iam miserendi.
Audiuit Dominus clamantes, et miserorum
Respondit gemitus solita pietate creator.
uenit in hunc mundum carnis uelatus in umbra,
 Humani generis formator et ipse redemptor.
Non repulit legem, sed iustum dans moderamen,
Ne moreretur homo, ueniam cum lege locauit;
Ut cum lex mortem promittat, gratia uitam:
Erigat hec humiles, ut dissipet illa rebelles
Conuersus ueniam iudex non abneget ullus.
Sic Deus omnipotens per uates dixerat olim
Nolo peccantis mortem, nec gaudeo pena:
Conuertatur, ait, uiuat, mihi seruiat ipse,
Conseruatus homo, quem prisca in sede repono.
Nunc idem Dominus ueniens in tegmine carnis
Inquit: Discipulis hoc mando, discite, cunctis:
Crimina peniteant, et uita perpete uiuant.
Peccatum pereat, peccator uiuere discat.
Qui se conuertit, non est hic qui fuit olim.
 Non dicam hic uite quid sit clementia uerax:
Quod gratis dabitur clementia iure uocatur.
Qui recipit meritum, ueniam quis dixerit illud?
Si quis peccanti conuerso uult misereri,
Et, parcens misero, uindictam sumere nescit,
Hic ueniam tribuit; sic penam gratia spernit.
Propitietur homo confratri crimine lapso.
Qui cadit et surgit, spes est ut uiuere possit.
Omnes peccamus, peccantibus hoc faciamus
Quod Dominus nobis qui clemens est inimicis,
Cum ueniam laudo, non legem temnere quero.
Lex bona si ueniam dorso portare studebit,
Gratia tunc prodest, cum lex precesserit illam.
Et lex obstanti, sed gratia sit redeunti:
Sic in utroque bono dabitur consistere mundo.
    Nunc tibi sit regi pax et clementia Christi:
Tu princeps orbis sis Christi munere fortis,
Tu Dominus regni uiuas in pace perenni.
Sic uult Wippo tuus cum fido pectore seruus.





uERSUS WIPPONIS AD MENSAM REGIS IN NATALI DOMINI


 Regalis cetus sit in isto tempore letus,
   Quo lux in tenebris exoritur populis
 Inter letandum res suadet commemorandum,
   Quod Deus est natus, Filius ipse datus.
 Parua dedit Bethlem de magno germine panem,
   Qui satiare ualet quidquid ubique manet.
Panem de celo porrexit gratia mundo;
   Panis adest uiuus perpetuusque cibus.
Fons salientis aque, diffuse pocula uite;
   Hinc quicunque bibet, non iterum sitiet.
Mellis dulcedo per Christum fluxit olympo,
   Ut sapiant famuli delicias Domini;
 Bos renuit fenum cum uidit nobile granum
   Et presepe Dei precauet os asini.
uirgo Maria, uide, mirando talia ride:
   Ex te per uerbum cerne Deum genitum.
Rex pie celestis, nostris illabere festis
   Da fructum pacis, sicut ubique facis,
Heinrico regi digneris propitiari
   Ut cum letitia pertrahat officia.





PROuERBIA WIPPONIS EDITA AD HENRICUM CUONRADI IMPERATORIS FILIUM.


     Incipit inuentum, referens prouerbia centum.
    Decet regem discere legem. Audiat rex quod precipit lex. Legem seruare hoc est regnare.
    Notitia litterarum lux est animarum
    Sepius offendit qui lumen non attendit.
    Qui habet scientiam, ornat sententiam.
    Melior est sapientia quam secularis potentia.
    Plus unicus sensus quam multiplex census.
    Est sapiens multum qui amat Dei cultum.
    uir fidelis coronatur in celis.
    Bene credit qui neminem ledit.
    Qui fidus seniori approximat honori.
    Qui confidit in Deo fortis est ut leo.
    Melius est in Deo sperare quam diuitias congregare.
     Fortissima spes beatificat res.
    Charitas non ficta odit delicta.
    Qui diligit fratrem, placat Deum et patrem.
    Regnum celorum non est inuidorum.
    Melius est humiliari quam exaltari.
    Humilis homo triumphat in domo.
    Qui per ardua uadit, sepius cadit.
    uiri mites renuunt lites.
    Qui assidue rixantur, a paucis amantur.
    Malos pro Deo tolerare est superare.
    Pacis donum omnibus est bonum.
    Qui in pace fundantur non eradicantur.
    Incendium bellorum corruptio est morum.
    Homo pudicus est anime amicus.
    Ubi frequens luxuria, non deerit penuria.
     uoluptas mundana semper est uana.
    Iudicis sententiam oportet sequi clementiam.
    Melius est interdum ignoscere quam uindictam poscere.
    Qui miseretur, misericordiam consequetur.
    uerbum ueritatis subueniet iudicatis.
    Falsus in ore caret honore.
    Qui falsitate uiuit, omnia occidit.
    Qui est hilaris dator, hunc amat Saluator.
    Omnis auarus nulli est charus.
    Bona tribuere non est minuere.
     Ubi pugnat sancta oratio, ibi uincitur tribulatio.
    Incessanter orare est delicta purgare.
    Bene orat qui in corde plorat.
    Ieiunium forte liberat a secunda corte.
    Qui non potest ieiunare, discat eleemosynam dare.
    Bene iubilabit qui a bono non cessabit
    Melius est interdum dormire quam diabolo seruire.
    Dormire non multum exhilarat uultum.
    Qui se fatetur reum, placat Deum.
    Ubi est uera penitentia, ibi Dei clementia.
    Oportet enim parcere diu positis in carcere.
    ualde decipitur qui nunquam corripitur
    Amicabilis increpatio non est damnatio.
    Oleum peccatoris laus est adulatoris.
     Ubi longa ebrietas, ibi breuis est pietas.
    uinum multum et forte parum distat a morte.
    Per crapulam cibi et potus perit homo totus.
    Per moderantiam peruenitur ad abundantiam.
    Mediocriter plura gaudet natura.
    Prouerbium: Ne quid nimis laudatur in primis.
    Iuuenis animosus senex fit gloriosus.
    Qui torpescit dum calet, frigidus nichil ualet.
    Qui uacat in iuuentute, turbatur in senectute.
    Fortes uiri omnibus sunt miri.
    Reges et presides non decet esse desides.
    Mundi rectores equent cum nomine mores.
    uiri pontificales sanctis sunt equales.
    Medici animarum exorbitent parum.
    Contra lupum uigilare est raptus uitare.
     Qui uiduam defendit, ad Christum regem tendit.
    Qui uindicat pupillum, Deus coronat illum.
    Pauperum consolator est eterne uite amator.
    Oportet cauere uanitatem uidere.
    Cor incendit oculus ut stipulam foculus.
    uoluptas non uisa citius erit elisa.
    Qui libenter bonum audit, corde Deum plaudit.
    Melius est pauperem audire quam sonitum lyre.
    Incassum miseros audit, qui os et manus claudit.
    Lingua placabilis ligno uite est comparabilis.
    Lingua dolosa semper est odiosa.
     Qui loquitur modeste liber est a peste.
    Manus sine opere mendicabit propere.
    Manuum labores prestant honores.
    Qui bonum operatur, a Deo benedicatur.
    Beati pedes qui uisitant infirmorum edes.
    Cum Deo ambulare est animam saluare.
    Qui migrat ad eternam sedem, non offendit pedem.
    Iniquum est ob beneficium reddere supplicium.
    Qui reddit malum pro bono indignus est dono.
    Bono uincere mala ad celum est scala.
    Mundi contemptus a Deo est inuentus.
    Qui amat mundum presentem, sequitur rem fugientem.
    Melius est supernum consilium quam huius uite auxilium.
    Pulchra tenet atria superna patria.
    Tendit filius et frater qui uocat illos pater.




Auro celesti sunt semper gaudia festi.
Quid fugis ex illo, qui claudit cuncta pugillo?
O quicunque uelis mentem coniungere celis,
Qua resident iusti serto palmisque uenusti,
Mundi sperne minas, et res pede subige blandas.
Superbia dicit:
In cunctis operibus tibi non equabitur ullus.
Humilis:
Putridus es uermis, quid, homo moriture, superbis?
nanis gloria:
Fac, propter famam, quecunque potes bona coram hominibus.
 Timor Dei:
Opta celari bona queque soles operari.
Hypocrisis:
Exteris sancto te conformare studeto.
Religio:
ue foris albatis qui uos tumulis simulatis.
Inobedientia:
Quid faciat se, qui multum uilior est te?
Subiectio:
Quisquis uos spernit, Deus, inquit, me quoque spernit.
Inuidia:
Cur quocunque modo non is sublimior illo?
Congratulatio:
Congaude fratri, fer opemque proficienti.
Odium:
 Qualiter hunc quis amet, sibi qui contrarius exstat?
Charitas:
uerus amor fratris breuis est impletio legis.
Detractio:
Quis toleret sileat uenialium quod perpetrat ille?
Iusta correptio:
Occulte nunquam debes reprehendere quemquam.
Ira:
Cur non obsistis, cum quid fieri tibi non uis?
Patientia:
Quid non pro Christo toleres pro te crucifixo?
Proteruia:
Peccanti semper sis durus et asper.
 Mansuetudo:
Argue, coge, roga, Timothee, sagaciter insta.
Timor mentis:
Scit Deus ipse quid est, nullo de iudice cures.
Satisfactio:
Suspiciosus eris, si non delicta fateris.
Tristitia:
Quo gaudere potes qui gratis tot mala perfers?
Gaudium spirituale:
Cur modo contristat quod non tibi gaudia prestat?
Torpor uel ignauia:
uisu priuaris si continue lacrymaris.
uirtutis exercitatio:
Mors uenit absque mora, tu nocte dieque labora.
uagatio:
 Hoc discede loco, locus ille beatior isto.
Stabilitas:
Cum sit ubique Deus, maneas ubique quietus.
Desperatio:
Non surges, penitus peccati mole grauatus.
Spei fiducia:
Dant tibi spem uenie peccata remissa Marie.
Cupiditas:
Multiplica fenus, nec mendicabis egenus.
Mundi contemptus:
Quantumuis habeas, nil hinc moriture reportas.
Obduratio
Unde tuos pascis, tua si dispergis?
Misericordia:
Si quid habes tribuas, tua sit tibi larga uoluntas.
 Fraus, furtum:
Non est quod tribuas? Furto uel fraude requiras.
Innocentia:
Prestat nulla dari quam te fraude furari.
Fallacia et mendacium dicit:
Perfice fallendo quod non uis uera loquendo.
ueritas:
Os quod mentitur anime mors esse probatur.
uentris ingluuies:
A factore datis cur non epulis satiaris?
Parcimonia ciborum:
Parce quibusque cibis, pereas ne cum Sodomitis.
Inepta letitia:
Fac socios gaudere tuos risumque mouere.
 Moderatus meror:
Unde tibi risus, cum sis miser hic peregrinus?
Multiloquium:
Est nil peccati perplurima, si bona, fari.
Discreta taciturnitas:
Nunquam uitabis culpam si multa loquaris.
Immunditia:
Non est culpa grauis queuis pollutio  carnis.
Integritas carnis:
Clauditur incestis celestis ianua regni.
Luxuria:
Utere luxuria? nescis que uita futura.
 Castitas illibata:
Si castus fueris, uita sine fine frueris.
Spiritalis fornicatio:
Non est grande nefas animo concepta uoluptas.
Munditia carnis:
Certe mecaris cum sis cupidus mulieris.
Amor presentis seculi:
Quid dulci uita ualet esse uenustius ista?
Amor patrie celestis:
Si carcer talis, Deus, o tua mansio qualis!

Expliciunt prouerbia.

In lingue plectro tibi mors et uita seruata.
Ne sis bilinguis, ne des exempla malignis.
Charus erit minime, qui quod scit uentilat omne.
Charo charus erit, qui non commissa tacebit.
Lingua susurronis est peior felle draconis.
uerba beant iustum, non centum uerbera stultum.
 Nulla lues seruo peior potest esse maligno.
Doctus ab indocto distat uirtutibus octo.
Lapsa suam non post solidabit uirgo ruinam.
Mens robusta uiri leuitate cadit muliebri.
uim frangunt cordis uarie modulamina uocis.
Absque modo tractus sepissime frangitur arcus.
Gutta cauat lapidem, consumitur annulus usu.
In psalmis et laude Dei torpescere noli.
Gaudia sunt populi rector pius atque benignus.
Quanto nobilius tanto magis flexile collum.
Sepius exclusum foris obliuiscimur intus.
Premia sunt tecum, mors aufert cetera secum.
Diuitiis posuisse modum non ultima laus est.
Munera que donat moriens, hec munera non sunt,
Nulli ferme daret, uti si longius posset.
uirtus est pueri precepta seruare magistri.




CIRCA EUMDEM ANNUM.
HELGAUDUS FLORIACENSIS MONACHUS.





NOTITIA HISTORICA IN HELGAUDUM.


 Helgaud  ou Helgald, qui mériterait mieux le titre de panégyriste que celui d'historien, nous apprend lui - même . qu'il auait été moine de Fleuri sous l'abbé Gauzlin, qui réunissait en sa personne cette dignité auec celle d'archeuêque de Bourges, et qui mourut en 1029. De là il est à présumer qu'Helgaud auait étudié sous Abbon, ou sous Constantin, son successeur dans la direction des écoles de Fleuri. Mais s'il y fit du progrès dans les autres connaissances littéraires, il ne sut guère profiter de leurs leçons pour apprendre à bien écrire. Son style est effectiuement si peu naturel, ou, pour mieux dire, si affecté, si rude, si obscur, qu'on n'y reconnaîtrait iamais un disciple d'Abbon.

 L'on ne peut d'ailleurs s'empêcher de conuenir qu'Helgaud était homme de mérite et de piété. C'est ce que fait iuger la part singulière qu'il auait à l'honneur des bonnes grâces du roi Robert, qui ne contractait ordinairement d'étroites liaisons qu'auec des personnes de ce caractère. Non-seulement il auait un libre accès auprès de ce prince, qu'il regardait comme son père, il ose même dire, comme son ami, amicus de amico, dilectus de dilecto; mais encore Robert aimait uéritablement Helgaud comme  son fils, affectu diligebat paterno. Les preuues qu'en donne notre écriuain sont concluantes et ne permettent pas d'en douter. Helgaud auait un autre illustre ami en la personne d'Odolric, éuêque d'Orléans, sur l'amitié duquel il pouuait compter, iusqu'à en obtenir tout ce qui serait conforme aux règles de l'équité.

Gauzlin auait aussi des égards particuliers pour Helgaud. Il le choisit pour prendre soin de faire construire, sur le fonds de l'abbaye de Fleuri, une chapelle sous l'inuocation de saint Denis et de ses compagnons. Helgaud ne la fit d'abord que de bois. Le roi Robert, étant allé dès lors la uisiter par déuotion, y fit des présents, et l'enrichit peu de temps après de quelques reliques des saints martyrs. Un  embrasement inopiné l'ayant ensuite réduite en cendres, Helgaud trouua le moyen de la rebâtir en pierres. Et, afin d'apprendre à ceux qui iraient y prier que c'était son ouurage et de les engager à se souuenir de lui dans leurs prières, il mit à droite et à gauche de l'autel deux inscriptions, en uers, dans lesquelles il a eu soin de se nommer et de réclamer les suffrages de ceux qui les liraient. On peut induire de là qu'Helgaud était prêtre, puisqu'il était chargé de desseruir cette chapelle. Entre ses autres bonnes  qualités il auait la reconnaissance en grande recommandation. C'est ce qu'il montre par les prières qu'il fait pour le bonheur éternel de ses bienfaiteurs, lorsqu'il parle de leurs bontes a son égard

Il serait difficile de fixer précisément le terme de sa uie. Il est certain qu'il a uécu au delà de 1033, qui est l'époque de la mort d'Odolric éuèque d'Orléans, dont il parte comme d'une personne qui n'était plus au monde. Il y a même beaucoup d'apparence qu'il n'écriuait qu'après 1042, c'est-à-dire après que le roi Henri, fils de Robert, se fut signalé contre Etienne, comte de Champagne, Galeran de Meulan et les factieux de Normandie, qui refusaient de reconnaître Guillaume le Bâtard pour leur souuerain. Ce qui en fait ainsi iuger est la fin de l'ouurage  d'Helgaud, où, parlant de ceux qui entreprendraient d'écrire les exploits militaires du roi Robert, il dit qu'ils y trouueraient matière à faire paraître le père et ses fils comme de grands capitaines couronnés de gloire. Plusieurs modernes  supposent qu'Helgaud florissait uers 1050, mais on peut légitimement douter s'il a uécu au delà de 1048. Sa mort est marquée au 29e iour d'août dans le Nécrologe de Saint-Bénigne de Diion, et au iour précédent dans celui de Saint-Germain des Prés, qui lui donne la qualité de prêtre .

L'unique ouurage qui nous reste de la façon d'Helgaud  est un abrégé de la uie du roi Robert . On a aiouté à ce titre que l'écrit a été pris de l'ouurage d'un autre moine qui aurait traité plus amplement le même suiet auant notre historien. Mais M. de Sainte-Palaye  a montré par de fortes raisons que cette addition, qui réduit Helgaud à la qualité de simple abréuiateur, est sans le moindre fondement, et qu'on doit la regarder comme un effet téméraire de l'ignorance des copistes. Si donc cette uie porte le titre d'abrégé, ce n'est point qu'elle soit un extrait d'un autre écrit plus étendu, mais parce qu'elle n'est qu'une histoire abrégée du prince dont l'auteur entreprend d'écrire les actions. Helgaud en effet auertit lui-même qu'il n'a pas eu dessein de parler  des guerres où Robert se signala, ni des affaires politiques, et qu'il laisse aux historiographes le soin d'en transmettre la mémoire à la postérité.

Par cette supression l'auteur a proscrit de son ouurage ce qu'il y auait de plus intéressant pour l'histoire dans la uie du roi Robert. Il s'est borné  à nous donner une longue déclamation qui roule uniquement sur la piété de ce prince, sur sa déuotion enuers les saints, sur ses ieûnes, ses mortifications, ses prières, sur sa carité pour les pauures, sur l'affection qu'il  portait aux moines, sur les biens dont il les combla, les grandes fondations qu'il fit dans l'ordre de Saint-Benoît, et particulièrement dans l'abbaye de Fleuri; enfin sur quelques miracles qui lui furent attribués. De sorte que c'est moins une histoire qu'un sermon ou oraison funèbre dans le goût de ce temps-là, où l'auteur a placé beaucoup de minuties et est entré dans les plus petits détails. Le tout est assorti à un style tel qu'on l'a déià dépeint, et où les consonnances souuent affectées tiennent lieu du bon goût. Cela n'empêche pas que ces détails, qui regardent souuent l'intérieur de la maison de nos rois, ne nous offrent une peinture très-naïue et très-singulière de la simplicité des meurs du temps.

Cet écrit est précédé d'une courte notice de la  fondation de Fleuri et du testament de Leodebode, son fondateur, pièces qui sont ici uisiblement hors d'euure à l'égard de la uie du roi Robert, auec laquelle elles n'ont point de rapport. D'où le sauant et iudicieux M. de Sainte-Palaye coniecture auec beaucoup de fondement , que l'auteur auait un dessein plus étendu, et qu'il s'était proposé de faire l'histoire des abbayes de Saint-Agnan d'Orléans et de Fleuri. Après quoi, n'ayant pas uoulu laisser ignorer à la postérité les grands biens qu'elles auaient reçus du roi Robert, il en aura pris occasion d'y aiouter par manière de supplément, ou comme une suite de cette histoire, la uie de ce prince, dont la plus  grande partie contient en effet ce qu'il fit en faueur de ces deux monastères; quiconque se donnera la peine de lire auec attention la préface qui est à la tête de cette uie, pour la lier auec l'ouurage précédent, conuiendra que la coniecture est aussi solide qu'ingénieuse. Il sera arriué, dans la suite des temps, que la négligence des copistes aura fait perdre ce qui nous manque du corps de l'Histoire.

L'écrit d'Helgaud, tel qu'il est uenu iusqu'à nous, a été d'abord imprimé auec la uie de saint Louis, par Guillaume de Nangis, et l'Histoire de France par Gaguin . Le recueil, qui est infolio, parut à Francfort en 1577. Il paraît que cette édition n'a pas été connue de nos bibliographes. Pithou  réimprima depuis  l'ouurage de notre auteur à la suite de l'Histoire de Glaber, dans le premier uolume de ses Historiens. Les Duchesne l'ont donné de nouueau, dans le quatrième uolume  de leur Collection, à la suite du même Glaber.

uossius  attribue à Helgaud la uie de saint Abbon, abbé de Fleuri. Mais cette opinion, qui est particulière à ce critique, se trouue dénuée de toute uraisemblance. L'ouurage appartient à Aimoin, disciple d'Abbon, comme on l'a uu à son article.





HELGAUDI uITA ROBERTI REGIS FRANCORUM.






ANNO DOMINI MLI, alias MXLuIII.
GERARDUS I CAMERACENSIS EPISCOPUS.





NOTITIA HISTORICA IN GERARDUM I.


 Gerardus, Arnoldi seu Arnulfi, toparche de Florinis, cui Albericus in Chron. dat cognomentum de Ruuigny, filius, patria Leodiensis. In Gerberti schola Remis institutus sub Adalberonis archiepiscopi disciplina, Henrico imperatore, cuius capellanus erat, postulante, fit episcopus an. 1013, consecraturque postridie Purificationis. Magnus appellatur ab Alberico, qui refert eum cum fratre suo Godefrido fundasse abbatiam Florinensem, ubi duplex fecit cenobium, unum sub nomine S. Gingulfi pro clericis, alterum in honorem S. Ioannis Baptiste, quod Richardi abbatis S. uitoni uirdunensis subdidit discipline.

Anno 1015, indict. XII, Iu Idus Maii, subscripsit concilio Remensi cum Arnulfo archiep., Adalberone  Laudunensi et Fulcone Ambianensi episcopis. Confirmauit donum Roberti Bethuniensis filii, subscripsitque an. 1018 fundationi cuiusdam ecclesie collegiate in oppido de Rozoy. S. Andree abbatiam in castro Cameracesii, ditionis episcopalis oppido, fundauit et dotauit, anno 1046. Illucque delatum corpus S. Humberti aliquandiu conseruauit. Hic sanctus olim Maricolense monasterium in proprio fundo exstruxerat, quod, eiectis monachis, clerici occuparunt. Sed Gerardus, cum parochie sue lustraret ecclesias, ueniens ad hunc locum, inuenit pene destructa edificia, et omnia dissipata quasi ab hostili exercitu monasterium fuisset expilatum. Quapropter intelligens pius episcopus hec mala ex insolentia clericorum prodisse, cum frustra tentasset eos ad  meliorem frugem reuocare, ordinem monachorum ibidem restituere curauit. At eiecti clerici quasi latrunculi in locum irruperunt, effractisque scriniis  pretiosa queque, inprimis corpus B. Humberti, ad sua latibula asportarunt; uerum ea restituere coacti sunt ab episcopis. Paulo post S. Humberti corpus, iubente Gerardo, defertur ad ecclesiam S. Andree ab hoc episcopo edificatam in castello S. Marie Cameracesii, ubi erat congregatio monachorum ab eodem instituta presule; hunc enim locum tutiorem existimabat ad conseruandum hoc sacrum pignus. Satius tamen postea uisum est ei, pristinam ad sedem illud reportare, nimirum Maricolas. De eis agit Mabillonius ad annum 1018

Anno circiter 1022 adfuit synodo Aquisgranensi, ubi Durandi Leodiensis episcopi causam adiuuit aduersus Piligrinum coloniensem archiepiscopum, quoddam monasterium de parochia Durandi sibi  uindicantem. Paulo post Henricum imperatorem in Italiam proficiscentem, unde uictor cesis Grecis et Sarracenis rediit, usque ad monasterium Santas  comitatus est.

Anno 1023, Gerardus et Richardus abbas uirdunensis legatione functi sunt pro Henrico imperatore ad Robertum Francorum regem. Atrebati habetur synodus an. 1025, post Epiphaniam, in qua Gerardus episcopus, uir doctus, et schole Remensis alumnus sub Adalberone archiepiscopo, cuius erat consanguineus, hereticos Manicheos confutauit, et ad fidem catholicam reuocauit. Synodi et disputationis Gerardi acta, que nuncupauit Reginaldo episcopo Leodiensi, habentur tom. XIII Spicilegii, p. 1 et sequent.

 An. 1013, cum decreto, Treuga-Dei  uulgo appellato, cautum esset inter cetera, ut qualibet feria uI ieiunaretur in pane et aqua, Sabbatoque a  carnibus abstineretur, quod nondum erat in usu, idque solum exsequentibus omnium peccatorum remissio promitteretur; iis obstitit Gerardus maxime doctissima quam scripsit ad Beraldum Suessionensem et Warinum Beluacensem episcopos epistola, ut referunt Sigebertus et Baldericus. Postea tamen ad patronorum Treuge-Dei sententiam flexus est. Eius nomen subscriptum legitur in litteris de aduocatia Marcianensis abbatie Balduini Flandrie marchionis an. 1008, et in diplomate Henrici imperatoris pro Niuialensi cenobio an. 1040.

Laudatur ob restitutum eius ope ordinem religionis monastice que pene annichilata erat in monasterio Malbodiensi, per Ansoaldem magne sanctitatis  uirginem nec minoris eruditionis, que prima litterarum elementa docuerat fratrem suum Theodericum postea abbatem et reformatorem S. Huberti, ut docet scriptor uite Theodorici. Cum Wipodone, episcopo Leodiensi, Engrobandum abbatem a regimine Laubiensis monasterii repulit, quod seculariter uiueret ac bona dissiparet: subrogato ei Richardo uirdunensi abbate, ex Balderico, lib. III, cap. 15. Restituit rem familiarem et asceticam disciplinam in monasterio S. Gisleni, a Simone abbate, cui uerricum subrogauit, pessumdatas; ibidemque prestitit in Alto-Monte, reuocatis Benedictinis institutis, ut docet Bartholomeus Fitzen e Societ. Iesu, in Florib. Leod., p. 5.





ACTA SYNODI ATREBATENSIS IN MANICHAEOS.






MONITUM.

Un leuain de l'hérésie manichéenne, que l'on croyait auoir détruite à Orléans en 1022, fermentait sourdement dans le diocèse d'Arras; ces doctrines pernicieuses n'échappèrent pas à la uigilance de Gérard, éuêque de Cambrai et d'Arras: il fit rechercher les sectaires, les interrogea, et les fit comparaìtre au synode qu'il tint, en 1025, dans la cathédrale d'Arras. D'autres prélats s'étaient laissé tromper par les artifices de ces hérétiques; Gérard, pour arrêter les progrès du mal, écriuit à l'un de ces prélats, que l'on croit être Renauld, éuèque de Liége, et lui adressa les actes de son synode.



GERARDI EPISTOLA.

 R., nominis dignitate et prerogatiua meritorum episcopo, GERARDUS, nullius meriti cepiscopus, quidquid ad beatam uitam prestantius.

Cum nobile ingenium et prudentiam uestram considero, non adeo demiror potuisse nefarios homines, erroris spiritu magicatos, in aliquam praui dogmatis conspirasse dementiam; sed ad inquisitionem uestram qualiter dissimulare potuerint, ut uos fallerent, uehementer stupeo. Nam quosdam, ut ipse scitis, huiusmodi homines in finibus uestris cohabitasse, sicut ueris indiciis comprobauimus, retulimus caritati uestre. Quos, quia terrore supplicii speciem religionis mentiebantur, indemnatos, uelut innoxios, abire permisistis. Quod quidem in illis efficacior ad subuertendos simplices causa exstitit, simplicibus  autem scrupulum, ne non audiendos estimarent, iniecit, quos uero examine discussos audirent,  nec causam puniendi inuentam. uerum illi quoque qui, missi ab eis ad seductionem huiusmodi, ad nos deuenerant, comprehensi multa dissimulatione renitebant, adeo ut nullis suppliciis possent cogi ad confessionem, donec per eos ipsos, quos iam pene eodem sui erroris maleficio imbuerant, conuicti, tandem sue secte disciplinam partim nobis exposuerunt. Et post aliqua, que se tenere ex euangelica et apostolica doctrina mentiebantur, dicebant baptismatis mysterium et Dominici corporis et sanguinis sacramentum nullum esse, et idcirco reiiciendum, nisi simulationis causa ministraretur; penitentiam nichil ad salutem proficere; coniugatos nequaquam ad regnum pertinere; et cetera que huius libelli sequentia indicant  . Quod ideo de uobis remandamus,  ne simulatam religionem eorum aut composita uerba audire debeatis.



ACTA SYNODI.


 I. Anno Dominice incarnationis 1035, indictione uIII, domno Gerardo, Ecclesiam Cameracensis seu Atrebatensis urbis regente, quodam annue obseruationis more contigit ut, Dominici natalis et apparitionis diebus in sede Camaraci solemni cursu expletis, idem presul, per aliquot dies, stationem in sede Atrebatensi facere deberet. Ubi, cum de ecclesiasticis functionibus satis pro opportunitate temporis tractaret, relatum est ei quosdam ab Italie finibus uiros eo loci aduenisse, qui, quamdam noue hereseos sectam introducentes, euangelice atque apostolice sanctionis disciplinam peruertere tentabant, et, quamdam iustitiam preferentes, hac sola purificari homines asserebant nullumque in sancta Ecclesia aliud esse sacramentum, per quod ad salutem peruenire  potuissent. His auditis, domnus episcopus perquiri homines iubet, et inuentos sibi presentari. Qui, audita inquisitionis causa, fugam occulte parabant, sed preuenti a questoribus trahuntur ad presentiam episcopi. Qui, in aliis causis definiendis tunc plurimum occupatus, pauca ad tempus de fide illorum sciscitatus est; sentiensque eos quodam praui dogmatis errore teneri, recludi in custodia iubet usque in diem tertium, et, die sequenti, clericis et monachis indicit ieiunium, ut eos diuina gratia catholice fidei perceptione resipisci donaret.

Tertia uero die, que Dominica habebatur, Segmentatus episcopus cum suis archidiaconis, paratis crucibus et textis euangelicis, circumfusa totius cleri ac populi multitudine, synodum celebraturus  in ecclesia Beate Marie progreditur, impositaque antiphona Exsurgat Deus, totum psalmi huius cursum expleuerunt. Denique, residente episcopo in consistorio suo, et utrinque abbatibus, religiosis atque archidiaconis, ceterisque secundum ordinationis sue gradum discumbentibus, homines, e custodia educti, in medium introducuntur. Et in primo quidem episcopus super his generaliter uerbum fecit ad populum. Deinde conuersus ad istos: Quenam est, inquit, doctrina uestra, lex atque cultura, quisue auctor est discipline uestre? At illi referunt se esse auditores Gundulfi, cuiusdam ab Italie partibus uiri, et ab eo euangelicis mandatis et apostolicis informatos, nullamque preter hanc scripturam se recipere. sed hanc  uerbo et opere tenere. uerum, quia ad notitiam episcopi peruenerat illos sacri baptismatis mysterium penitus abhorrere, Dominici corporis et sanguinis sacramentum respuere, negare lapsis penitentiam post professionem proficere, Ecclesiam annullare, legitima connubia exsecrari, nullum in sanctis confessoribus donum uirtutis spectare, preter apostolos et martyres neminem debere uenerari.

Illos episcopus super huiusmodi interrogans: Quomodo, inquit, consequens est uos euangelica et apostolica instituta tenere et contraria istis predicare? Narrat namque textus euangelicus quia, princeps  Iudeorum Nicodemus dum ex signis et miraculis Iesum a Deo uenisse confiteretur, continuo Dominus respondit hoc solo confessionis munere regnum celorum posse mereri, nisi renatus foret ex aqua et spiritu. Quod quidem regenerationis mysterium uos aut pleniter recipere, aut euangelicis uerbis contraire necesse est, cum constet uere hec Iesum dixisse.

Ad hec illi dederunt huiusmodi responsum: Lex et disciplina nostra, quam a magistro accepimus, nec euangelicis decretis, nec apostolicis sanctionibus contraire uidebitur, si quis eam diligenter uelit intueri. Hec namque huiusmodi est: mundum relinquere, carnem a concupiscentiis frenare, de laboribus manuum suarum uictum parare, nulli lesionem  querere, caritatem cunctis, quos zelus huius nostri propositi teneat, exhibere; seruata igitur hac iustitia, nullum opus esse baptismi; preuaricata uero ista, baptismum ad nullam proficere salutem. Hec est nostre iustificationis summa, ad quam nichil est quod baptismi usus superaddere possit, eum omnis apostolica et euangelica institutio huiusmodi fine claudatur. Si quis autem in baptismate aliquod dicat latere sacramentum, hoc tribus ex causis euacuatur. Una, quia uita reproba ministrorum baptizandis nullum potest prebere salutis remedium; altera, quia quidquid uitiorum in fonte renuntiatur, postmodum in uita reperitur; tertia, quia, ad paruulum non uolentem neque currentem, fidei nescium  sueque salutis atque utilitatis ignarum, in quem nulla regenerationis petitio, nulla fidei potest inesse confessio, aliena uoluntas, aliena fides, aliena confessio nequaquam pertinere uidetur.

Quibus econtra episcopus ait: Si huic iustitie uestre ab euangelica et apostolica institutione fidem attribuitis, hanc facile non aliunde sumptis uiribus euacuamus. Natum namque ex immaculata uirgine Dei Filium nulla peccati corruptione infectum teneri euangelica et apostolica testatur auctoritas; sed, sicut Apostolus docet, ipse iustus est et iustificans omnia, non quod ipse extrinsecus donum iustitie accepisset, cuius participatione dicatur iustus, sed principaliter et substantialiter iustus, ut necessario in eo idem et unum dicamus esse  iustum quod iustitiam, alioquin fallitur Apostolus in eo quod dicit: Iustificans omnia. Nam si aliunde accepit, ut ipse sit iustus, infirmioris iustitie et inferioris est quam is a quo accepit; nec erit iustificans omnia, sed ille a quo accepit ut ipse et omnia iustificentur. uerum ipse a seipso accipit ut sit iustus et iustificet omnia, sine quo nullus sanctus, nullus etiam iustus, per quem omne sanctum et iustum, et a quo omnis gratia et omne donum iustitie descendit, sicut ait beatus Iacobus: »Omne datum optimum et omne donum perfectum desursum est, descendens a Patre luminum .« Quod autem »a Patre luminum«  descendisse »donum« dicit, non te scandalizet, quia cum descendit a Patre, descendit et a Filio, quia ipse ait: »Ego et Pater unum sumus .« Iure igitur ait Apostolus quod »ipse sit iustus et iustificans«  omnia, non comparatiue quidem iustus, ut possit augeri uel minui, sed immutabiliter et essentialiter iustus.

uerumtamen talis et tantus Dei Filius, sicut narrat euangelista, uenit in Galilea in Iordanem ad Ioannem, ut baptizaretur ab eo. Cui, cum ex infirmitatis propria conscientia ministerium recusaret, ait Dominus: »Sine modo; sic enim decet nos omnem iustitiam implere .« Quid enim? In quo erat totius plenitudo iustitie, et immutabiliter et incomparabiliter iustus et iustificans omnia erat; nunquid ei  aliquid a perfecta iustitia deerat, ut ad implendam iustitiam materialis aque fluentis et baptizantis ministerio indigeret? Porro si hoc baptismatis ministerio ad supplendam iustitiam indigebat, non perfecte iustus, nec iustificans omnia erat. Nihil enim impletur, nisi cui de summa plenitudinis aliquid desit. Plenitudo enim crementum non potest accipere. Iustus igitur non perfecte erat; quod nefas est de Deo iudicare. Si autem iustus fuerat, nichil a baptismo, quo suam suppleret iustitiam, accipere poterat, sed immutabiliter, et perfecte, et summe iustus erat; igitur baptizari non indigebat. Cur ergo dicebat: »Sic decet nos omnem implere iustitiam,« qui nec baptizari indigebat, nec iustitia, qua plenus redundabat, quo suppleretur per baptismum habebat? Indigebat  certe, non sibi, sed nobis. Iustitiam querebat implere, non suam, sed nostram. Nam semper in eterno eius consilio mansit generis humani reparatio, et, discretis spiritualius sacramentorum obseruantiis, quod profuturum et necessarium ad nostre reparationis erat effectum, hoc per manus dispensatorum uisibiliter uoluit administrari, sed inuisibiliter, operante Spiritu sancto, impleri.

Cuius rei gratia plurima in sancta Ecclesia prouidus Dominus instituit sacramenta, [e] quibus primum ad regenerationis mysterium instituit baptismatis usum. Porro baptismum Grece, Latine tinctio interpretatur, quia ibi homo spiritu gratie in melius immutatur et longe aliud quam fuerat efficitur. Prius enim fedi eramus deformitate peccatorum, in  ipsa tinctione reddimur pulchri dealbatione uirtutum. Cuius mysterium non aliter, nisi sub Trinitatis designatione, id est, Patris, et Filii, et Spiritus sancti cognominatione, completur. Unde Dominus ad discipulos: »Ite, inquit. docete omnes gentes, baptizantes eos in nomine Patris, et Filii, et Spiritus sancti .« Quod quidem mysterium a secretis uirtutibus, uel a sacris sacramentum dicitur; quod ideo penes Ecclesiam fructuose agitur, quia sanctus in eo descendens Spiritus eumdem sacramenti latenter operatur effectum. Unde seu per bonos, seu per malos ministros intra Ecclesiam dispensetur, tamen quia Spiritus sanctus mystice illud uiuificat, nec bonorum meritis amplificatur, nec  malorum uitiis attenuatur: »Quia, neque qui plantat, aliquid est, neque qui rigat, sed qui incrementum dat, Deus .« Unde et ipse minister super baptizatum non dicit: »Ego, sed, Deus omnipotens, Pater Domini nostri Iesu Christi, qui te generauit ex aqua et Spiritu sancto, quique dedit tibi remissionem omnium peccatorum, ipse te liniuit chrismate salutis in uitam eternam.« Qua in re perspicuum est quia uita ministri nichil derogat his qui de Spiritu sancto concipiunt uirtutem sanctificationis, presertim cum inter ceteros discipulos Iudam futurum Domini traditorem baptizasse legamus; et cum rebaptizatos omnes a discipulis Domini fuisse, quos Ioannes Baptista in aqua baptizauerat, sciamus; nullum tamen, quem Iudas baptizasset,  iterato fonte ablutum reperimus. Nam si improba uita traditoris nocuisset baptizandis, nequaquam ille, qui omnes uenerat saluare, pateretur in illo solo baptisma perire. Sed quia malitia hominis non potest imminuere diuine opus uirtutis, noluit repetere quod homo ministrauerat, Spiritus sanctificauerat. Porro, testante diuina Scriptura, audiuimus reges magnos fuisse in Ierusalem, qui administrabant res quasdam pertinentes ad Babyloniam, quosdam uero ciues Babylonie administrasse res Ierusalem. Sic itaque nouimus ciues bone ciuitatis administrasse res male ciuitatis, et econtra ciues male ciuitatis administrasse res bone ciuitatis. Si ergo respublica bone ciuitatis per ciues Babylonie sine sui corruptione administrari potuit,  quanto magis sacramentum quod uim sanctificationis per inuisibilem sancti Spiritus operationem concipit, a prauis ministris non corrumpitur, cum aliud sit quod exterius agitur, exhibente ministro, aliud quod interius uiuificatur, animante Spiritu sancto. Inde est quod, cum Ioannes in Euangelio diceret: »Quia audierunt Pharisei quod iehsu baptizabat, quamuis ipse non baptizaret, sed discipuli eius ,« in hoc quamdam operantis Dei et administratorii officii discretionem uoluit intelligi; uidelicet ut, in eo quod Iesum dicit baptizare, inuisibilem diuine uirtutis insinuet operationem; in eo uero quod subdidit: »quamuis iehsu non baptizaret, sed discipuli eius,« non de operante uirtute, sed de uisibili exsequentium administratione dictum intelligatur.  Igitur in baptizandis fidelibus aliud est quod inuisibiliter efficitur per Spiritum operantem, aliud quod uisibiliter exhibetur per ministrum obsequentem.

Quod autem per materialem aquam baptismum datur, hec ratio est: uoluit enim Dominus ut res illa inuisibilis per congruentem, sed profecto tractabilem, rem et uisibile impenderetur elementum; super quod Spiritus sanctus ferebatur in principio. Nam sicut per aquam purgatur exterius corpus, ita latenter eius mysterio purificatur et animus. Inuocato enim Deo, descendit Spiritus sanctus de celis, et, medicatis aquis, sanctificat eas de semetipso, et accipiunt uim purgationis, ut in eis caro et anima  delictis inquinata mundetur. Et sic, in morte Christi et in resurrectione eius, potentia baptismatis nouam creaturam condit ex uetere, ut in renascentibus et mors Christi operetur et uita, dicente beato Apostolo: »An ignoratis quia quicunque baptizati sumus in Christo Iesu, in morte ipsius baptizat sumus? consepulti enim sumus cum illo per baptismum in morte, ut quomodo surrexit Christus per gloriam Patris, ita et nos in nouitate uite ambulemus .« Unde notandum quia, in baptismatis regula, et mors interuenit interfectione peccati, et sepulturam triduanam imitatur trina demersio, et ab aquis eleuatio resurgentis instar est de sepulcro. Deinde uero sacri chrismatis unctione perfunditur infans, ex cuius nomine Christus dicitur, et homo post lauacrum  sanctificatur. Nam sicut in baptismo peccatorum remissio datur, ita per unctionem Spiritus adhibetur. Que licet carnaliter administretur, spiritualiter tamen proficit; sicut et ipsa baptismatis gratia, uisibilis actus est, quod in aqua mergitur; sed spiritualis efficitur, quod delictis mundatur. Manus impositio ideo fit ut per benedictionem aduocatus inuitetur Spiritus sanctus. Tunc enim Paracletus, post mundata corpora, libens a Patre descendit, et quasi super baptismi aquam uelut super pristinam sedem recognoscens quiescit. Nam legitur quia: »In principio Spiritus Dei ferebatur super aquas .«

Hoc est primum nostre reparationis sacramentum, ad quod confirmandum Dominus, nullius indigens  remissione peccati nec remedio renascendi, cum non haberet quod aquis potuisset mundari, tamen ad Ioannem aquis Iordanicis baptizandus, sicut euangelista docet, festinauit. Cui recusanti ait: »Sine modo, sic enim decet nos omnem implere iustitiam ;« ac si diceret: Exemplum prebere omnis iustitie, ut uidelicet discant omnes fideles neminem posse absque baptismo iustificari, quamuis innocenter ac iuste uiuat. Ioannes uero ait: »Et ego nesciebam eum ;« ac si diceret: Ignorabam eum primum; sed uidens eum sibi retinere baptismum, intellexi quia hic erat qui baptizaturus erat in Spiritu sancto, et [in] remissionem peccatorum. Sicut ipse dixit: »Super quem uideris Spiritum descendentem et manentem super se, ille est  qui baptizat in Spiritu sancto .« Quare notandum est quia impossibile est quemquam ad perfectum iustitie sine regenerantis aque mysterio aspirare, maxime cum opera iustitie hanc gratiam Cornelio Cesariensi dare non potuerint, donec eum cum omni familia sua salutari unda Petrus innouauit, super quos Spiritus sanctus ante baptismum inaudito preeuntis gratie exemplo cecidit, ut hac manifesta Dei uirtute animatus Petrus regnum Dei gentibus aperiret, quem cum ceteris discipulis, ne in uiam gentium abiret, Dominus ante monuerat.

Quod cum ita sit, profecto in hoc uobis repugnare conuincimini quod euangelica uos et apostolica precepta  tenere dicitis, et his contraria predicatis. Nam et euangelista refert quia »iehsu uenit et discipuli eius in Iudeam, et ibi demorabatur cum eis, et baptizabat .« Qui baptismi sacramentum et regenerationis potentiam sanxit, quando de latere eius profluerunt sanguis redemptionis et aqua baptismatis. Unde Ioannes apostolus: »Tres sunt, inquit, qui testimonium dant in terra, spiritus, aqua, et sanguis .« Petrus uero, cui primatum Ecclesie Dominus contulerat, dum credentium numerum promissus sancti Spiritus repleuit aduentus, tria millia hominum sua predicatione conuersorum aqua baptismatis consecrauit, sicut Lucas testatur, dicens: »His auditis compuncti sunt corde, et dixerunt ad Petrum et reliquos apostolos: Quid faciemus,  uiri fratres? Petrus uero ad illos: Penitentiam, inquit, agite, et baptizetur unusquisque uestrum in nomine Iesu Christi in remissionem peccatorum, et accipietis Spiritum sanctum .« Aliis etiam pluribus uerbis exhortabatur eos dicens: »Saluamini a generatione ista praua .« Qui ergo receperunt sermonem eius baptizati sunt, et apposite sunt anime in illa die circiter tria millia. Paulus etiam, cuius uos doctrinam tenere profitemini, diuine iniurie penis affectus, ab Anania baptizatus est; qui et ipse postmodum Crispum et Caium et Stephane domum se baptizasse dicit. Philippus etiam Eunuchum Candacis regine, ab Ierusalem redeuntem, in aqua baptizauit, sicut Liber Apostolicus indicat . Quam ab apostolis traditionem catholica  adhuc seruat Ecclesia.

Unde colligitur quia, quamlibet iuste et innocenter quis uideatur uiuere, saluari tamen absque diuini fontis lauacro non possit. uerum utcunque originalis culpe, aut proprie actionis reatu teneatur astrictus, tamen fonte renatus, mundus, et totius peccati sorde purgatus, adeo innouatur ut, qui filius diaboli in fonte descenderat, filius Dei renatus ascendat; qui filius preuaricationis descenderat, filius reconciliationis ascendat. Et, ut cuncta colligam, qualem primum hominem ex uirginea terre massa finxit sapientia Creantis, talem etiam hunc ex purificato fontis utero produxit clementia Redemptoris. Quod contra infideles garrire solent, dicentes primum hominem, si non peccasset, immortalitatis munere  donatum; istum uero, quamlibet iuste et innocenter uiuat, nequaquam tamen posse mortis uitare iacturam, et ideo multum repugnare a uero, ut qualis ille fuerat factus a Conditore, talis et hic regeneretur ex fonte. Quam eorum repugnantiam facile est inflecti ad consequentiam, si quis diuine pietatis consilium considerare potuerit. Nam ex uno eodemque fonte diuine rationis descendit, et quod illum immortalem mirabiliter creauerat, et quod istum morte obnoxium misericorditer reformauerat. Porro facile fuerat istum immortalitatis gloria donari tanquam et illum, si fuisset in consilio Creantis. Sed quia, dum illum libera uoluntas et mortalitatis securitas decepit, per preuaricationis  culpam traxit ad mortem; istum, ne spe immortalitatis deceptus, temporalibus deliciis ardentius insistat, per ineuitabilem mortis euentum inuitat ad ueram uitam. Quia uero ille, mortis securus, Auctore contempto, aurem aperuit suasori, et superbie audacia una periit; hunc pietas Redemptoris uoluit suspensum morte teneri, ut per humilitatis custodiam uitaret hostem, audiret Conditorem, sicque ad superna conscenderet. Nihil igitur repugnat a uero talem hunc regeneratum ex fonte, quem mors inuitat ad uitam, qualem illum, si non peccasset, formatum, quem mox de immortalitate presumptio cegit subire mortis ruinam.

Sed fortasse obiicis mihi quantum ei prestitit donata immortalitas, ex qua ruine causam uenturam  Conditor non ignorabat. Multum quidem ei contulerat, ut, uidelicet si sine peccato manere uoluisset, et mortem non gustaret, et tam ipse quam eius progenies, angelos semper haberet conciues. Sed, dum preceptum neglexit Conditoris, ipsa sua libertate deceptus, a paradiso seclusus, in ignotis partibus sui generis posteritatem transposuit, atque penam, quam ipse preuaricationis reus exceperat, generando transmisit in posteros; de qua non potuisset erui nisi eum Christus suo aduentu releuasset; qui, per noue regenerationis mysterium, omne preteritum uitium sui baptismatis lauacro purgauit et statum pristine libertatis reformauit. Igitur, ad uitanda improbi seductoris tentamina, cum primum paruuli siue iuuenes ad regenerationis ueniunt sacramenta,  non prius fontem uite adeunt quam exorcismis et sufflationibus sacerdotum ab eis spiritus immundus abigatur, ut uere appareat quomodo princeps mundi huius eiiciatur foras, et prius alligetur fortis, et uasa eius diripiantur translata in possessionem uictoris, qui captiuam ducit captiuitatem, et dat dona hominibus.

Quod si refugitis credere ut qui paruulum fidei nescium, sueque salutis ignarum, nec regenerationis curam habentem, de fonte suscipiunt, eorum fides aut confessio illi puero nequaquam proficiat, consequitur ut nec paralytico offerentium fidem profuisse credatis, de quo euangelista dicit, quia »uidens iehsu fidem illorum, dixit paralytico: Confide, fili, remittuntur tibi peccata tua .« Sed nec illud recipiendum estimabatur quod in Euangelio legimus de muliere Chananea ut fides eius ad impetrandam salutem filie profuerit. Porro alius euangelista dicit quod offerebant Iesu paruulos, ut manus eis imponeret; et complexans eos, et imponens manus, benedicebat eos . Qua in re datur intelligi quia non paruulorum fides, que adhuc nulla fuerat, sed offerentium fidelis credulitas ut paruuli benedicerentur obtinuerat, sicut Dominus dixit centurioni pro salute serui postulanti: »uade, et sicut credidisti fiat tibi. Et sanatus est puer in illa hora .«

Denique uos, qui nichil in sancta Ecclesia corporaliter gerendum arbitramini, ut in hoc baptismatis  mysterio aqua, oleum chrismale, sacerdotis officium, et cetera, que usque hodie catholica seruat Ecclesia, uos, inquam, rogo, quid sibi uult illa materialis aque illuuio, quam lauandis pedibus inuicem exhibere soletis? Nam si hoc ab Euangelio uos accepisse dicitis, ut quia Dominus, discipulorum pedes lauans, hoc illis exemplum reliquisse legitur, et uos quoque huius rei gratia facere uos inuicem dicatis, stultum est, imo sacrilegum, cetera et multo maiora repudiare, que ab ipso rerum auctore Domino sunt constituta, ab Euangelio enuntiata, ab apostolis tradita, sine quibus nostre salutis plenitudo non potest consistere; que quidem ipse Dominus, et ante resurrectionem, et post resurrectionem, discipulis suis seruanda instituit.




II. De corpore et sanguine Domini.


Fuerant certe satis que de his dici poterant, si hore suppeterent; sed quia dies, ad occasum decliuior, ad propria quemque commonet redire, iam nunc, his omissis, transitum faciamus ad illud sacrum et immutabile Dominici corporis et sanguinis sacramentum, quod uos, ad uestram confusionem, nisi resipueritis, aduersum diuinam et apostolicam traditionem impugnantes, euertere tentatis. Quod quidem mysterium, quale quantumcunque in se contineat pondus uirtutis, impossibile est humane rationis intuitu perscrutari. Quod anima ultra hominem est infra sensum hominis non potest cohiberi. Non igitur sufficit illud facundia humana comprehendere; hoc enim illud sanctum et admirabile  commercium, per quod terrenis celestia iunguntur, inferna spoliantur, paradisus aperitur, homo exsul antiquo horto relocatur; per quod etiam angeli recognoscunt hominem conciuem suum, et supra se positum adorant hominem Deum. uerum nos, quia tempus commonet, quantum nostre fragilitatis sensus percipit, illius, de quo loquimur, gratia confisi edicimus.

Sacrificium dicitur, quasi sacrum factum, quia prece mystica consecratur in memoriam pro nobis Dominice passionis. Unde, hoc ipso iubente, corpus Christi et sanguinem credimus, quod, dum sit ex fructibus terre, sanctificatur, et fit sacramentum, operante inuisibiliter Spiritu Dei. Quod quidem ideo sacramentum esse dixerim, quia tanquam uiaticum  nobis sit introducens ad contemplationem eternitatis. Cuius panis et calicis sacramentum Greci Eucaristiam dicunt, quod Latine bona gratia interpretatur. Quid enim melius corpore et sanguine Christi? Quod quidem sacrificium de pane, et uino cum aqua misto, ineffabili sanctificatione, cruce et uerbis illius in altari consecratur, dumque passionis et resurrectionis eius, atque in celum ascensionis ibidem salutifera memoria agitur, uerum ac proprium corpus ipsius Domini nostri Iesu Christi, et sanguis uerus ac proprius efficitur, quamuis aliud esse uideatur. uidetur namque panis materialis, sed uerissime efficitur corpus Christi, sicut, ipsa eadem ueritate attestante didicimus. Nam ipsa nocte qua  sponte per passionis mysterium corpus suum pro nobis in mortem traditurus erat, sicut euangelista refert, »Accepit panem, et benedixit, ac fregit, deditque discipulis suis, dicens: Sumite, hoc est corpus meum. Similiter et calicem accipiens, benedixit, et dedit discipulis suis, dicens: Bibite ex hoc omnes, hic est calix Noui Testamenti, qui pro multis fundetur in remissionem peccatorum .« Quod uero subdit: »Hoc facite in meam commemorationem.« ad hoc retulit, quod per ministerium sacerdotum quotidie a fidelibus fieri mandauit, dum passionis sue memoria agitur, et sub sacramento communicande carnis et sanguinis panis sanctus et calix consecratur. Ad hanc spiritalem alimoniam, ad hoc mysticum et  diuinum epulum nos Dominus inuitat, tantamque necessitatem sumendi huius alimenti nobis indicat, ut aliter in nobis uitam habere non possimus, nisi carnem eius manducauerimus et sanguinem biberimus.

Sed fortasse aliquis, nimis carnaliter hoc audiens, obiiciat neminem posse uitam habere in semetipso, cum Christus carnem, quam proprio gestabat corpore, nemini edendam erogasse, sed perfecto et integro corpore celum penetrasse legatur; aut certe, quod nefas dictu est, Dominum in hoc uerbo culpam mendacii subiisse, cum multi uitam in se habere uidentur, qui carnem aut sanguinem eius gustasse aliquando se non meminerunt. Quod nos, Deo uolente, tali modo soluimus. Possunt quidem  homines sine hoc cibo temporalem hanc uitam in presenti seculo habere; eternam uero uitam habere nequeunt, que solis fidelibus carnem et sanguinem Christi digne sumentibus promittitur. Unde et ipse dicit: »Nisi manducaueritis carnem Filii hominis, et biberitis eius sanguinem, non habebitis uitam in uobis ,« uitam uidelicet anime, ipsum Christum, qui alibi dicit: »Ego sum uia, ueritas, et uita .« Filium uero hominis se dicebat, cuius corpus quotidie per sacerdotes immolatur in altari. De quo Apostolus ait: »Panis, quem frangimus, nonne corpus Domini est? Et calix, cui benedicimus, nonne communicatio sanguinis Domini est?«  Unde cum Dominus diceret:  »Ego sum panis uiuus, qui de celo descendi; si quis manducauerit ex hoc pane, uiuet in eternum, litigabant Iudei ad inuicem dicentes: Quomodo potest hic nobis dare carnem suam ad manducandum?«  Non enim hunc panem intelligebant, audientes carnem exhorrescebant; non enim erant membra Christi, idcirco scandalizabantur in carne Christi. Sed et cum discipuli, uerba eius carnaliter accipientes, dicerent: »Durus est hic sermo, quis potest eum audire?«  Respondit Dominus: »Hoc uos scandalizat? si ergo uideritis Filium hominis ascendentem ubi erat prius ;« suspensa et quasi defectiua oratio fuit. Putabant enim discipuli Christum carnem, qua indutus erat, particulatim incisam credentibus distributurum, et  quasi hoc contra naturam esset hominum  quasi de re difficillima et impossibili dixerunt: »Durus est hic sermo; quis potest eum audire?« Unde et Dominus: »Si, inquit, uideritis Filium hominis ascendentem ubi erat prius:« Subaudientem: »Tunc uidebitis quia non eo modo quo putatis meam carnem credentibus distribuo, sed spiritali gratia me illis dando, ipsos in meum corpus transfundo; et hec gratia non consumitur morsibus nec dentibus teritur, sed interioris hominis palato, hoc est, ratione et intellectu mentis percipitur.« Unde et communio Dominici corporis, sicut supra diximus, Greco quidem, sed Latinis usitato sermone Eucaristia, id est, bona gratia appellatur. uidetur enim  sanctus ille panis, quo corpus Domini consecratur et uisibiliter ore percipitur; sed uirtus Dei uerbi, id est diuinitas, qua anima percipientis sanctificatur, uideri non potest. Ascendit ergo Christus perfecto corpore suo, et reliquit nobis sacramentum corporis sui. Denique ne putarent sibi in isto cibo et potu sic promitti uitam eternam ut iam nec corpore morerentur cum dixisset: »Qui manducat meam carnem;« continuo subiunxit: »Et ego ressuscitabo eum in nouissimo die .« Nam qui digne carnem Christi comedit, et sanguinem eius bibit, licet mortuus corpore, habet interim secundum spiritum uitam eternam. Quod uero ad corpus attinet, nec ipsum uita eterna fraudabitur, quia resuscitabitur in nouissimo die, ultra iam non  moriturum. Hoc igitur modo ueritatis sermo sine culpa mendacii fuit, dicens neminem uitam in se habere, nisi qui communicande carnis eius et sanguinis spiritalibus alimentis pasceretur.

Poterat uero illud infirmis auditoribus huic sententie contrarium uideri quod subditur: »Caro non prodest quidquam ,« cum superius nullum uitam habere in se dixisset sine perceptione carnis sue. Sed ita intelligendum est: »Si carnaliter uerba mea intelligere uultis, ut sic carnem meam sicut alium cibum manducetis, caro nichil uobis prodest.«

Qui enim potest ita suum corpus per tot ecclesias in toto orbe diffusas distribui, per tam innumerabiles  populos et longa tempora, singulis diebus, singulis hominibus sumendum distribui, et nunquam deficere?

Quo contra uobis respondemus, dum fidem euangelicam et traditionem apostolicam uos fateri audimus. uerbum quod in principio erat apud Deum, id caro factum in fine temporum, quomodo totum cum Patre fuit semper, et totum se clausit in utero uirginis? si totus in uirgine, quomodo totus cum Patre. Sed audi tante uirtutis mysterium. Ascensurus in celum Dei Filius discipulis pro discessu eius sollicitis promittit se mansurum cum eis omnibus diebus usque ad consummationem seculi, quibus paulo ante predixerat se ire ad Patrem. Quod quidem refugeret credere  humanus intellectus. nisi uirtus discretionis adhibeatur. Homo namque, corpore circumscriptus, in loco manere, et a loco discedere, nisi per successum temporis, non potest. Aeterna uero Dei essentia sicut nec tempore angustatur, ita nec loco constringitur; sicut enim semper est, ita semper ubique est. Manere igitur eius est, nulli omnino loco deesse; redire uero est, corpus in terris sumptum ab eis subtrahere. Manere ergo cum illis, et ire ad Patrem se dicebat, dum corpus quod corruptibile induerat, iam incorruptionis gloria sublimatum ad celos euehit, et, per maiestatis presentiam, ubique se cum illis mansurum promittit. Qui ergo ad Patrem, cum quo semper est, iuit, et cum discipulis mansit, non impossibile est corpus, quod eternum et incorruptibile  est, et in celis seruare, et in terris communicandum nobis corporis sui sacramentum prebere.

Quod uero in tot partibus, temporibus, populis, hominibus quotidie sumptum et non imminutum obiicitis, nullum incredulitatis scandalum parit, si quis fidei oculis intueri uelit quod ait Dominus, dum porrigeret illis panem et calicem, dicens: »Hoc facite in meam commemorationem.« Semel namque Christus passus, semel mortuus, quotidie in Ecclesia nobis patitur, quotidie nobis moritur, dum, ipso iubente, sacrosancte passionis eius memoria agitur, et per sacerdotum ministerium salutaria corporis eius et sanguinis mysteria renouantur. Que inuisibiliter eodem Spiritu uiuificantur, quo operante in  utero uirginis incarnatus est Dei Filius. Quod quidem ex uerbis beati Andree apostoli intelligi datur, cuius uos doctrinam inter ceteros apostolos imitari profitemini. Qui, cum ad sacrificium idolorum compelleretur, ait: »Omnipotenti Deo qui unus et uerus est, ego omni die sacrifico, non thuris fumum, nec taurorum mugientium carnes, nec hircorum sanguinem, sed immaculatum sanguinem quotidie in altari crucis sacrifico; cuius carnem postea quam omnis populus credentium manducauerit, et eius sanguinem biberit, Agnus, qui sacrificatus est, integer perseuerat et uiuus.« Et cum uere sacrificatus sit, et uere carnes eius manducate sint a populo, et uere sanguis eius sit bibitus, tamen, ut dixi, integer permanet, et immaculatus et uiuus. Interrogante uero  Aegea quomodo fieri posset ut occisus uiueret Agnus; sacrificatus uero et comestus, quomodo integer et immaculatus permaneret, Apostolus respondit: »Si discipuli formam imitatus crederet, facile ad discendum; sin autem, ad indaginem ueritatis non posse attingere.« Quod et uobis quoque impossibile erit intueri, nisi, deposito incredulitatis rigore, formam fidemque discipulorum receperitis. uerum, quia hoc fidei oculis intuendum docuimus, si quem magis uisibilia edificant quam inuisibilium uirtus accendat, pauca de multis edicimus, que Dominus ad corroborandas mentes carnalium oculis carneis contuenda, de hoc ipso corporis sui et sanguinis sacramento dignatus est ostendere.

 Tempore namque quo beatus Gregorius Romane Ecclesie pastorali cure deseruiebat, quedam materfamilias, religionis studio, oblationes facere et summo pontifici ad ecclesiam familiariter offerre consueuerat. Que cum, ex more, quadam die ad communicandum de manu episcopi ordine suo accederet, et illi pontifex Dominici portionem corporis porrigeret, dicens: »Corpus Domini nostri Iesu Christi prosit tibi in remissionem peccatorum et uitam eternam;« subrisit. Quod uir Dei intuens, communionem retraxit, et separatim super altare repositam diacono seruandam, dum ceteri communicarent, tradidit. Expletis uero sacris mysteriis, episcopus risus causam requirit. At illa respondit recognosse se partiunculam illam ex oblatione quam propriis manibus  factam episcopo obtulerat, et, quia corpus Domini eam dixerat, in risum se excitatam. Unde, facto uerbo ad populum, episcopus omnes in commune orationem ad Dominum fundere hortatur ut ad corroborandam fidem multorum manifesto sue uirtutis indicio mulieris incredulitatem compesceret. Quod et factum est. Surgentibus autem cunctis ab oratione, et ad decernendum celeste spectaculum comprimentibus, dominus episcopus corporalem pallam reuelat, et uniuerso populo et muliere contuente, partem digiti auricularis sanguine cruentatam inuenit; et conuersus ad mulierem dixit: uel nunc experta diuine uirtutis miraculum, ne differas audire ueritatem dicentem: »Panis, quem ego do, caro mea est, et sanguis meus uere est potus.« Sed  prescius Conditor infirmitatis nostre, potestate, qua cuncta fecit ex nichilo, et corpus sibi ex carne uirginis, operante Spiritu sancto, fabricauit, panem et uinum aqua mistum, propria manente specie, in carnem et sanguinem suum ad catholicam precem, ob reparationem nostram, spiritus sui sanctificatione, conuertit. Denique omnes rursum in orationem prostrati, diuinam potentiam exorant, ut sanctum mysterium in pristinam formam conuertat, quatenus ad sumendum mulieri fiat possibile. Quod et factum est. Consecuta igitur mulier Dominici corporis participationem, postea in sancta religione et fide, et omnes qui aderant, in amore Christi et credulitate feruentes proficiebant.

Alio quoque tempore, quidam uir nobilissimus,  atque iuxta seculum potentissimus, a beato Gregorio reliquias beatorum apostolorum et martyrum petiit sibi transmitti. Erat enim episcopo familiaris, et erga Dei cultum per admonitionem eius sufficienter imbutus. Honorifice igitur legatos suscipiens, aliquandiu secum morari fecit. Memorias igitur apostolorum et martyrum pro huiusmodi negotio agens, dum reliquias consecrando missarum solemnia explesset, particulatim pannos super quibus sancta celebrauerat diuidit, et singulis singulatim buxtis imposuit, quas sigillo munitas legatis tradit; et sic proficiscuntur. Qui, dum inter carperent, et quid secum ferrent ignorarent, ceperunt curiosius se ipsos reprehendere, quod quid domino  portabant penitus ignorarent. Quid longius moramur? Fractis sigillis et apertis buxtulis, nichil aliud nisi pannos contemplantur. Indignati igitur Romam redeunt, accusantes episcopum, quod sui domini petitionem, et suis itineris laborem tam parui etimasset, ut pro reliquiis pannos ei misisset, tanquam huiusmodi genus apud se non inueniri posset. Quorum stultitiam episcopus patienter ferens, eos celebrandis mysteriis iubet interesse. Ut autem ad locum sermonis uentum est, suadet populo Dei gratiam et sanctorum exorare, ut sue uirtutis potentiam in hac re dignetur ostendere, quatenus quid fides mereretur ignorantes agnoscerent. Data igitur oratione, et ab eo qui signa fregerat accepto cultello, super altare sancti Petri unum  ex pannis per medium pungens secauit, ex quo, uisu mirabile! sanguis defluens, omnem eamdem panni particulam cruentauit. Stupentibus legatis et ceteris qui aderant, super arcanum sacre fidei miraculum, dixit ad eos beatus episcopus, qui sacras reliquias parui duxerant: Scitote, fratres, quia in consecratione Dominici corporis et sanguinis, cum ob sanctificationem reliquiarum in honore apostolorum et martyrum Christi, quibus specialiter assignabantur, supra sanctum altare libamina offerebantur, semper illorum sanguis hos pannos intrauit, qui effusus est pro nomine Domini nostri Iesu Christi. Sic itaque edificatos in fide legatos sanctus Gregorius ad dominum suum gaudentes remisit.

Pensate igitur: Si sanguis martyrum Christi in  eorum memoria pannos intrauit, quanto magis sanguis Christi et corpus in se transformat panem sanctum et uinum, quoties Dominice passionis memoria agitur. Superest aliud dicendum, quod quidem mirificum et ad incredulitatem malorum confutandam est proficuum.

Quidam uir uirtute uenerabilis, Plexis nomine, monachorum gregem cura peruigili seruabat; cuius de uirtutibus et miraculis esset satis ad loquendum. Sed quod ad presens negotium attinens utiliter occurrit, unum audite. Hic dum quadam die ex more sacrosancto altari humili deuotione astaret et, missarum solemnia celebrans, Dominici corporis et sanguinis ueneranda mysteria consecraret, ut uentum est ad horam fractionis, uidit subito quod et  fideliter credendum et creduliter sit admirandum, id est, sanctificati panis portionem in infantem transformari, et angelum Domini particulatim ipsum diuidere, manifesto ueritatis indicio, quia uerum Christi corpus et sanguis est quod sub sacramento communicande carnis et sanguinis de altari sumimus. Sepe etiam, dum hec sacra mysteria celebrantur, uisum est a pluribus angelorum choros mensam altaris, in quo sancta consecrantur, ambire, tanquam milites in obsequio sui regis astantes.

Talibus dictis domni episcopi, omnes qui circumstabant fideles, lacrymis obortis, Dei uirtutem et Dei misericordiam laudabant. Et conuersus ad eos qui astabant heretica prauitate seducti: Dicite,  inquit, si quid habetis quo hec refellenda arbitremini. At illi, grauitate uerborum et celestium uirtute magnalium stupefacti, uultibusque demissis, quamdam penitudinis similitudinem preferentes, et ex alto suspirantes, gemitum una dederunt, dicentes nichil hic se nisi diuinum audire, et quod se mutos et pene elingues faceret. Corruentesque in terra, tunsis pectoribus culpam fatentur. Eleuantes autem [uocem] Dei se patientiam dicunt admirari, qui tandiu eos ad ignominiam Christiani nominis tolerauerat; nullam sui erroris ueniam posse sperare, qui tanto incredulitatis profundo non se solos immerserant, sed et alios quamplures eiusdem ruine precipitio necauerant. Quibus episcopus ait: Qui lapsis huc usque uenie semitam interdixistis, nec ullum  in penitentia reconciliationis fructum sperandum iudicastis, durum est id uobis spectare ab eo qui peccantes uocat in penitentia, et gaudet potius super uno penitente quam supra nonaginta nouem iustis, nisi melioris fidei pretio, id ab eo studueritis querere, qui certe penitentibus semper sue misericordie sinum paratus est aperire. Si autem perfidie uestre duritiam catholice fidei perceptione reiicitis, et deposito incredulitatis rigore fidei Christiane documenta suscipitis, confidenter uobis a Deo ueniam promitto.



III. De sancta ecclesia que est domus Dei.

Sed latere in uobis adhuc quasdam infidelitatis tenebras sentio, quas dum in cordibus uestris manere permiseritis, nullam superne lucis uisitationem  sperare potestis. He sunt enim tenebre, que uos, infidelitatis cecitate damnatos contra sanctam Dei Ecclesiam erigere, et domum Dei uiui ignominiosis uerborum ictibus impugnare faciunt, dicentes in templo Dei nichil esse, quod sit aliquo cultu religionis dignum magis quam proprii domicilii cubiculum, nichilque in eo sanctum, preter cementa et lapides artificum opere digestos, sed et mensam Domini, in qua corporis et sanguinis eius libamina offeruntur, nullum in se aliud preter aceruum lapidum retinere sacramentum. De quibus si ea que paulo ante de corpore et sanguine eius premisimus, fideliter tenentur, nichil est quod humana mens iure dubitare possit. Sicut enim Dominus et Redemptor noster in his sanctificandis mysteriis, quibus ex rebus conficerentur  specialiter, quibusue ministris consecrarentur, instituit, ita et quo in loco specialiter sacrificarentur, elegit, id est in ecclesia sancta que domus Dei specialiter appellatur, quia ueri sacrificii extra catholicam Ecclesiam non est locus. Hic enim [locus] diuinis cultibus agendis est consecratus. De quo ipse Dominus ait: »Domus mea, domus orationis uocabitur .« In hoc enim quadragesimo sue natiuitatis die puer cum hostiis offerri uoluit; in hoc eum Simeon longi desiderii compos suscepit; in hoc Anna prophetissa Redemptorem. Isrel cognouit, cui quidem ad insigne sancti propositi et uidualis castimonie constantiam, hoc singulariter ex euangelica lectione creuit in laudem, quod  non discedebat de templo. Denique Dominus duodennis puer, ignorante matre et cognatis, remansit in templo. Unde ipse requirentibus ait: »Quid est quod me querebatis? Nesciebatis quia in his que Patris mei sunt, oportet me esse?«  Appropinquante uero hora passionis sue, Ierosolymam adiens, statim intrauit in templum, formam nobis religiose conuersationis, quam sequi debeamus, ostendens, uidelicet ut, cum oppidum, aut castellum, siue aliquem locum, ubi domus orationis Deo sit consecrata, ingredimur, prius ad illam festinare debemus, ubi orationis nostre uota soluentes, nosmetipsos Deo commendemus. Ingressus igitur in templum, cepit eiicere uendentes in eo et ementes, dicens: »Domus mea, domus orationis est .«  Domus illa Dei ad hoc a Salomone primum, et postea a Iesu sacerdote et Zorobabel constructa fuerat, non quod Deus in manufactis templis habitet; sed ut ibi nomen eius inuocaretur, ibique deuote plebis orationes audiret, uota susciperet, munera et orationes acceptaret. De quo paulo post euangelista dicit: »Quia accesserunt ad eum ceci et claudi, et curauit eos in templo .« Eiectis namque indignis et profanatoribus templi, cecos et claudos in eo sanauit; non quod in platea, aut in ciuitate curationis ei gratia defuisset; sed certa causa mysterii sue uirtutis potentiam exercuit, ut profecto ostenderet preter ecclesiam nemini locum patere salutis, [et] istum esse locum, in quo uberius diuina beneficia querentibus donantur. In hoc  publicanus peccator aduenit, iustificatus rediit. De hoc etiam dicit Liber apostolorum, quia »Quotidie perdurabant unanimiter in templo .« Et paulo post: »Petrus et Ioannes ascenderunt in templum ad horam orationis nonam .« De hoc Dominus ait: »Duo homines ascenderunt in templum, ut orarent .« Porro infirmus, quem diuturno languore tabescentem Dominus sanauerat super probaticam piscinam, sue salutis auctorem nequaquam agnoscere potuit in turba sedentem, donec eum iehsu inuenit in templo, ibique se recognosci uoluit, aperte docens, ut si gratiam Conditoris nostri cognoscere et ad eius uisionem desideramus peruenire, cunfugiamus deuoti ad templum Dei, ubi illi de perceptis beneficiis gratias  agere, et de percipiendis exorare satagamus, nosque ipsos templum Dei, in quo misericorditer uenire, et mansionem facere dignetur, preparare curemus.

Hec semper familiaris fuerat consuetudo Domini, ut in quamcunque ciuitatem introisset, statim diuerteret in templum. Unde Ioannes euangelista: »Perrexit iehsu in montem Oliueti, et diluculo iterum uenit in templum .« Et Lucas euangelista: »Intrauit iehsu secundum consuetudinem in synagogam, et surrexit legere .« Ubi audis synagogam, templum intellige, ubi conuentus Iudeorum erat. Hec semper Domino gratissima sedes fuerat, adeo ut in eam semper ingrediens,  sermonem faceret ad populum, ac diuinitatis sue sacramenta pandere dignaretur. Unde licet nullum locum uacare a presentia maiestatis eius sciamus, in hac tamen presentius atque uberius sue gratie beneficia petentibus tribuit, ubi corporis eius et sanguinis sacrosancta mysteria celebrantur et laudes diuine et uota soluuntur. In templo Dominus Salomoni in nube glorie sue apparuit, dicens se ibi petentibus daturum cuicunque tribulationis et angustie remedium, et contra tempestates et mortalitatem, aduersus gladium et famem, siccitatem et omnem intemperiem eris, quidquid ibi a petentibus quereretur, effectum Dei gratia prestaret. Quotidie certe Dominus sanctam spiritualiter intrat ecclesiam, non quod ibi altitudine murorum, aut uarietate  pauimentorum delectetur; sed quia ibi fit conuentus fidelium; ibi grates pro largitis beneficiis a fidelibus accipit; hymnos et cantica spiritualia, et deuote laudis sacrificia suscipit, et sancta corporis sui et sanguinis sui commercia tribuit. Postremo Lucas ad Theophilum scribens, ait quia Dominus iehsu »post passionem suam, discipulis seipsum uiuum prebuit in multis argumentis, per dies quadraginta apparens eis et loquens de regno Dei .« Quid est loqui de regno Dei, nisi de statu Ecclesie, que regnum dicitur Dei, ordinare?

Igitur quod congestis lapidibus domum Dei, quam nos ecclesiam nominamus, fabricatam, nichilque sanctum ex ea lapidea materia trahere in se contenditis, et ideo nichil differre; quin in domiciliis et  priuatis mansionibus uestris orationes facte tantum ualeant quantum et in templo sancto Dei; aduersus hec considerare oportet cur Dominus tanto cultu tabernaculum federis sibi per Moysen iussit fieri, in quo, posthabitis ceteris omnibus locis, specialius gloria eius apparuerat, ibique singulariter in rebus dubiis consultus, iudicia et legem filiis Isrel exposuerat. Unde et Apostolus ad Corinthios ait: »Nunquid non habetis domos ad manducandum et bibendum, aut ecclesiam Dei contemnitis?«  Et paulo post: »Itaque, fratres mei, inquit, cum conuenitis ad manducandum, inuicem exspectate; si quis autem esurit, domi manducet, ut non in iudicium conueniatis .« Monstrante itaque Paulo, propterea conuenimus ad ecclesiam ut oremus  et manducemus cenam Domini. Duo audistis cur conueniat populus ad ecclesiam; unum ex antiqua traditione, ut iudicia rerum et cognitiones accipiat; alterum ex Nouo Testamento, ut manducet corpus Christi. Utraque enim querimus ad ecclesiam, scilicet: ut in ea audiamus iudicia nostra mala, siue bona, et cognitionem Dei, et ut manducemus corpus Christi. Quia uero quidam uiri comam nutriebant, et mulieres nudato capite procedebant in ecclesiam, gloriantes in crinibus, quod non solum inhonestum erat, sed etiam concupiscentie fomenta prestabat, ab hac consuetudine Apostolus eos compescens, dicebat: »Decet mulierem non uelatam in ecclesia orare Deum; nec ipsa natura docet uos,  quod uir quidem si comam nutriat, ignominia est illi: mulier uero si comam nutriat, gloria est illi .« Denique beatum Urbanum martyrem  audire uos oportet, qui domum sancte Cecilie sancte ecclesie nomini dicauit. Unde doctor egregius Augustinus, in psalmo LXXX: »Hec que exstruuntur ad tempus ad recipienda corpora uel uiuorum uel mortuorum necessaria sunt, sed tempore pretereunt. Nunquid post iudicium Dei istas fabricas in celum leuabimus? Sine his tamen hoc tempore, que ad possidendum celum pertinent, agere non poterimus.« Porro ipsa domus idcirco uocabulum habet ecclesie, quia continet Ecclesiam, id est populum conuocatum ab eo, qui facit unanimes  habitare in domo. Que ideo sanctificatur ab episcopo, ut in ea uelit esse aduentus angelorum, et homines in eam intreuntes ab omni turpiloquio, et scurrilitate, et inutili cogitatione norint se continere. Audiant qui intrant ecclesiam quod audiuit Moyses, quando uoluit uisere rubum ardentem; et Dominus: Ne appropies, inquit, huc, solue calceamentum de pedibus tuis; locus enim in quo stas, terra sancta est .« Et angelus ad Iosue: »Solue, inquit, calceamentum de pedibus; locus enim in quo stas terra sancta est .« Et Apostolus ait: »Templum enim Dei sanctum est, quod estis uos .« Intrantes igitur domum Dei, ecclesiam, ubi Dominus et angeli eius sunt, oportet nos exuere mortue actionis calceamentis, et cogitare de  conuersatione angelorum, et de presentia maiestatis Dei, et assiduis hymnis et psalmis spiritualibus inuocare nomen Domini, ut illud compleatur in nobis quod ait Psalmista: »Confirma hoc, Deus, quod operatus es in nobis a templo sancto tuo, quod est in Ierusalem .«



Iu. De sacro altari.

Quod autem de mensa Domini et de materiali structura eius fabulas fingitis, quod nichil aliud sit, nisi aceruus lapidum, et ideo inani religionis officio illam uenerari; non est uox ista hominis, sed diaboli, cum nullus sit locus in orbe alius, ubi legitime ueneranda corporis eius et sanguinis libamina queant sanctificari; nescit enim crucis pretium, qui non credit manere in altari celeste mysterium. Altare de terra Dominus per Moysen sibi fieri instituit, super quod holocausta et sacrificia offerri debuissent; de quo liber Leuiticus testatur quia preceperat eidem Moysi Dominus, ut poneret sacerdos, qui unctus erat, de sanguine hostie super cornua altaris thymiamatis gratissimi Domino, quod erat in tabernaculo testimonii. Quod quidem altare in tabernaculo nouo, id est in sancta ecclesia, imaginem corporis Christi et sepulcri tenet in quo sanguis ueri Agni et immaculati Christi quotidie a fidelibus immolatur, qui seipsum pro nobis obtulit hostiam Deo Patri. Hoc quidem primo a patriarchis, postea, sicut diximus, a Domino per Moysen consecratum est. Nam legimus quia Ne post diluuium »edificauit  altare Domino, et tollens de pecoribus et uolucribus mundis, obtulit holocausta super eum, odoratusque est Dominus odorem suauitatis .« Similiter et Abraham, Isaac et Iacob. Qui Iacob egressus de Bersabee, uidit scalam a terra celos usque eminentem, per quam angelos Dei ascendentes et descendentes, ipsum etiam Dominum loquentem sibi, uidit. Qui mane exsurgens: »uere, inquit, Dominus est in loco isto, et ego nesciebam. Pauensque, Quam terribilis est, inquit, locus iste! non hic est aliud nisi domus Dei et porta celi. Surgens ergo mane tulit lapidem, quem supposuerat lapidi suo, et erexit in titulum, fundensque oleum desuper uouit Domino .« Ibique decimas et hostias obtulit; ad cuius instar adhuc in sancta ecclesia oleo sacro  altaria perunguntur. De hoc Dominus in Euangelio dicit: »Si offers munus tuum ad altare, et ibi recordatus fueris quod frater tuus habet aliquid aduersum te, relinque ibi munus tuum .« Et alibi: »Quid, inquit, maius est donum, an altare quod sanctificat donum?«  De hoc Lucas ait: »Quia dum Zacarias sacerdotio fungeretur in templo, angelus Domini apparuit ei, stans a dextris altaris incensi .« Et Ioannes in Apocalypsi: »uidi, inquit, sub altare Dei animas interfectorum .« Et iterum: »Alius angelus uenit, et stetit ante altare, habens thuribulum aureum, et data sunt ei incensa multa, ut daret de orationibus sanctorum super altare quod erat ante thronum .« Et paulo post: »Accepit,  inquit, angelus thuribulum, et impleuit illud de igne altaris .«



De thymiamate.

Quoniam de sacro altari uerbum facientes thymiamatis quoque et incensi mentionem fecimus, quorum usum et in celis angelico ministerio, et in terris per antiquos et nouos Patres obseruari legimus, talem ex hoc diuine institutionis auctoritatem habemus. Porro inter cetera, que ad cultum tabernaculi facienda Dominus constituerat, hec quoque iussit Moysi, dicens: »Facies mihi altare ad adolendum thymiama de lignis setim .« Et iterum: »Pones altare contra uelum quod ante arcam pendet coram propitiatorio, ubi loquar tibi, et adolebit incensum super eo Aaron, suaue flagrans mane. Quando componet lucernas, incendet illud, et quando collocat eas ad uesperum, uret thymiama sempiternum Domino .« Dehinc in sequentibus ait: »Sume tibi aromata, et stacten et onycha, galbanum quoque boni odoris, et thus lucidissimum, faciesque thymiama compositum opere unguentarii mistum diligenter, et purum et sanctificatione in remissionem .« »Predicare annum Domini acceptum et diem retributionis .« Et paulo post intendentibus in eum dicit: »Quia hodie impleta est hec Scriptura in auribus uestris .« Sed et Paulus, qui semper a ueteribus nos docet transire ad noua, multa de Moyse et prophetis et psalmis, suis scriptis inserit, ut est illud in Genesi:  »Factus est primus homo Adam in animam uiuentem .« Quid igitur? Nunquid uetus Testamentum reprobasse dicendus est, qui in Epistola ad Hebreos ita scribit: »Tabernaculum factum est primum, in quo erant candelabra, et mensa, et propositio panum, quod dicitur sancta; post uelamentum autem secundum tabernaculum, quod dicitur Sancta sanctorum, aureum habens thuriribulum, et arcam testamenti circumtectam omni ex parte auro ,« et cetera, que in eadem Epistola de ueteri Testamento prosequitur.

Igitur nos sanctorum patrum exempla seruantes, plurima ab illo ueteris obseruantie cultu in ministerium Noui Testamenti per ministros Ecclesie tractanda, apostoli et eorum successores transtulerunt,  ut est hec ipsa, de qua loqui incepimus, sacri chrismatis atque olei unctio, de qua olim sacerdotes et reges, iubente Domino, ungebantur. Nam in Exodo scriptum est ut populi offerant oleum, dicente Domino: »Precipe filiis Isrel ut offerant [afferant] tibi oleum de arboribus oliuarum purissimum .« Nam, ut Isidorus ait, Olea ipsa arbor est, fructus oliua, succus oleum. Est autem olea arbor pacis insignis, et habet pinguedinem, qua lassi atque infirmi artus recreantur, et gratia prestatur luminis; cuius succus, dum offertur a populo, simplex liquor est, per benedictionem uero sacerdotum transfertur in sacramentum, sicut de aqua baptismatis ante docuimus. Animales autem hec non possunt percipere, sed fides sapiat quod  carnei oculi non possunt contemplari, ut fiat illud quod ait Apostolus: »Inuisibilia ipsius a creatura mundi per ea que facta sunt, intellecta conspiciuntur: sempiterna quoque eius uirtus et diuinitas .« Unde beatus Augustinus, in psalmo XLIu, explanat: Oleum uisibile in signo est, oleum inuisibile in sacramento est. Oleum spirituale inuisibile est. Potest Deus per se oleum spirituale tribuere sine corporali, sed propter animales aguntur uisibilia, ut inuisibilia facilius capiantur. Apostoli denique hac arte olei utebantur in redintegratione infirmorum, et apostolici uiri in consignatione neophytorum. Sic enim scriptum est in Euangelio: »Exeuntes predicabant, ut penitentiam agerent, et demonia eiiciebant, et ungebant oleo multos infirmos, et  sanabant .« Unde, ait apostolus Iacobus: »Infirmatur quis in uobis? inducat presbyteros Ecclesie, et orent super eum, ungentes eum oleo in nomine Domini; et si in peccatis fuerit, dimittentur ei .« Unde patet et ab ipsis apostolis hunc sancte Ecclesie morem traditum, ut energumeni et alii quilibet egroti ungantur oleo pontificali benedictione consecrato. Consignantur etiam, ut diximus, neophyti de eo, ad cuius exorcismum iubetur diabolus recedere a catechumeno, qui adhuc pro mortuo deputatur, quia nondum est baptizatus. Chrismalis autem unctio sanctificat uiuentem ex mortuis, et Spiritus sancti gratiam in filium adoptionis inuitat.

 Porro in ueteri testamento Aaron a Moyse unctus est, et filii eius, qui in tabernaculo Dei ministraturi fuerant, sicut Dominus locutus est ad Moysen, dicens: »Accipe Aaron et filios eius, et applicabis ad ostium tabernaculi testimonii; cumque laueris patrem cum filiis aqua, indues Aaron uestimentis suis, et oleum unctionis fundes super caput eius .« Et iterum: »Pontifex, id est sacerdos maximus inter fratres suos, super cuius caput fusum est unctionis oleum, et cuius manus in sacerdotio consecrate sunt, uestitusque est sanctis uestibus, caput suum non disco operiet, uestimenta non scindet, et ad omnem mortuum non ingredietur omnino. Sub patre quoque suo et matre non contaminabitur, nec egredietur de sanctis, ne polluat  sanctuarium Dei, quia oleum sancte unctionis Dei sui super eum est .« Unde Psalmista ait: »Unxit te Dominus Deus tuus oleo letitie pre consortibus tuis .« Quando consortes nominauit, quos alios intuebatur nisi episcopos, quos, Christi, uicarios spiritu prophetico ad regendam sanctam Ecclesiam preuidebat, qui hanc unctionis gratiam ab eo accepturi erant, qui est uerus sacerdos secundum ordinem Melchisedech? Porro caput nostrum Christus est, ideo pontifex in capite ungitur, qui Christi uicarius efficitur. Imitando enim illum, qui est totius caput Ecclesie, per hoc unctionis mysterium fit et ipse caput Ecclesie sibi commisse. Et sicut Christus pro uniuersa interpellat Ecclesia, ita episcopus pro sibi commissa. In eo  autem quod ait propheta unctum Christum pre consortibus suis, spiritualis gratie donum, quo Christus pre consortibus, id est ceteris sanctis, unctus est, insinuat, cuius unctio illo expleta est tempore, quando baptizatus est in Iordane, et Spiritus sanctus in specie columbe descendit super eum, et mansit in illo; in eo uero quod Christi consortes unctos oleo dixit, materialis unctionis gratiam, qua uicarii Christi, id est pontifices, perfunduntur, insinuat. Nam si sacerdotalis gratie unctionem singularem solus sibi Christus retinuisset, nequaquam Apostolus hanc ceteris gratiam inesse doceret, cum ait: »Plures facti sunt sacerdotes secundum legem, idcirco quod morte prohiberentur permanere .«

 Igitur hunc unctionis morem in ordinandis episcopis sancta adhuc seruat Ecclesia; ipsi etiam episcopi in consecrandis presbyteris, manus eorum ungunt de oleo, ut mundi sint ad offerendum Deo hostias, et largi ad cetera officia pietatis. Utrumque enim designatur per oleum, et gratia curationis, et caritas dilectionis, de qua Apostolus ait quia »caritas Dei diffusa est in cordibus nostris per Spiritum sanctum, qui datus est nobis .«

Si quis autem obiiciat: Cum Deus sine oleo possit sanare infirmos, effugare demones, sanctificare suos, quare tanto studio obseruatur cultus consecrationis olei? respondemus: Nonne antiqui iusti potuerunt Deo placere sine circumcisione?  Potuerunt utique; sed postquam eis preceptum fuit ut circumciderentur, nisi ita agerent, peccati uinculis tenebantur. Unde beatus Augustinus ait: »Antiqui iusti, si non circumciderentur, non erat eis peccatum; postea uero quam iussit Deus circumcidi Abraham eiusque posteritatem, iam nisi fieret, graue peccatum fuit.«



u. De signis.

Signorum quoque usus a ueteri Testamento sumptus est. In quo per Moysen Dominus iussit fieri tubas argenteas ductiles, quas dum Leuite tempore sacrificii clangerent, sonitu dulcedinis populus commonitus, ad tabernaculum federis ad adorandum festinaret, quarum etiam clangore hortatus ad bellum tela prosterneret aduersantium, et fortitudo  inimicorum eo sono exterrita in se deficeret. Nam legimus quia, ante arcam federis, per clangorem tubarum muri Iericho, quibus aduersantium cingebatur exercitus, corruerunt. Ad huuc modum in sancta ecclesia hodie tintinnabula fiunt, ut per illorum tactum fideles ad gremium matris ecclesie inuitentur, ut, depositis cure secularis occupationibus, discant se armare aduersus spirituales incursus. Et sicut fit ut audita bellica tuba milites ad prelium animosius accendantur, hostilis impetus formidine fusus dispergatur: ita, exterritis turbis nocentibus, confortetur ad Dominica bella per signum populus euocatus; et, procul pulsis ereis potestatibus, conuentus Ecclesie manu angelica seruetur.



uI. De sacris ordinibus.

 ueniendum est autem ad sacratissimos ordines, quos uesane mentis pertinacia uos reiicere audimus. De quibus primo notandum est quia eos qui magis sunt in Ecclesia necessarii, Apostolus denominat, et eorum mores depingit sine quibus non potest rite immolatio altaris celebrari, id est leuitas et sacerdotes. Ut enim sine retractatione sacerdos circa hostias uigilat, necessarius est diaconus ad ministrandum ea que necessaria sunt sacerdoti. Ceteri ordines his subiecti sunt; crescente namque Ecclesia, creuit officium ecclesiasticum; ut enim multitudini Ecclesie subueniri possit, adiiciuntur inferiores in adiutorio prepositorum. De quibus sunt ostiarii, id est, ianitores, qui peruigili cura sancte ecclesie ianuam seruant, et thesauros domus Dei  custodiunt, per quos accessum habemus in templum Domini, qui ait: »Ego sum ostium .« Hi suscipiunt eos quos prerogatiua fidei inuitat, et excludunt illos qui ab unitate disiuncti sunt, quibus dicturus est Dominus: »Nescio uos.« Post instituuntur lectores, id est, Dominici uerbi relatores, de quibus Apostolus ait: »Alii datur sermo sapientie secundum eumdem Spiritum .« Hi sunt qui distincte atque ordinate modulantes in ecclesia, sanctis moribus fideles instruunt. Deinde sunt exorciste, qui per impositionem manuum et benedictionem sacerdotalem sumunt potestatem abiiciendi spiritus immundos, et gratiam curationum; de quibus Dominus in Euangelio: »In nomine meo demonia  eiicient .« Quam effugandorum demonum potestatem, nulla manuum impositione aut sacerdotalis benedictionis prerogatiua donati, olim quidam usurpare uolentes, ab obsessis corporibus demones per exorcismum tentabant eiicere, sicut de filiis Sceue Iudei Liber apostolorum commemorat. Qui cum in nomine Iesu, quem Paulus predicabat, spiritus immundos exorcizarent, concito indignantis spiritus furore uexati, temeritatisque ausum ultore spiritu luentes, audierunt increpantis responsum hoc modo: »Iesum noui, et Paulum scio: uos autem qui estis? et continuo insiluit in eos spiritus immundus .« Quibus illa sui pena furoris sane dedit indicium quia non erant ex eorum numero quibus hoc donum gratie auctoritate sacerdotali  prestitum fuerat. Hos sequuntur acolythi, id est, ceroferarii, qui ignem uerbi celestis, quo illuminentur fratres ad agnoscendum, et inflammentur ad diligendum Deum, predicando ministrant. Subdiaconi uero hi sunt, qui oblationes a populis in templo Domini suscipiunt, et officiis deseruiunt Leuitarum, in offerendis uasis corporis et sanguinis Domini, et in administrandis his que aguntur circa altaris officia.

Cui uero otium fuerit uetus Testamentum reuoluere, inueniet ab eo hos sumpsisse exordium, nec minus etiam eos qui supersunt, id est, Leuitas et sacerdotes, quorum gradus quia altior est, paulo plus in eis nobis est immorandum. Nam, sicut liber Numerorum refert: Locutus est Dominus ad Moysen, dicens: »Applica tribum Leui, et fac stare in conspectu  Aaron sacerdotis, ut ministrent ei, et excubent, et obseruent quidquid ad cultum pertinet multitudinis coram tabernaculo testimonii, et custodiant uasa tabernaculi, seruientes in ministerio eius.« De his scriptum est, in Actibus apostolorum, quia »conuocantes duodecim multitudinem discipulorum, dixerunt: Non est equum nos derelinquere uerbum Dei et ministrare mensis. Considerate ergo, fratres, uiros ex uobis boni testimonii septem, plenos Spiritu sancto et sapientia, quos constituamus super hoc opus; nos uero orationi et ministerio uerbi erimus instantes. Et placuit sermo coram multitudine, et elegerunt Stephanum, uirum plenum fide et Spiritu sancto, et Philippum et ceteros, quos statuerunt ante conspectum apostolorum; et orantes imposuerunt  eis manus .« Ex hinc iam decreuerunt apostoli, uel successores apostolorum, per omnes ecclesias septem diacones, qui sublimiori gradu ceteris circa aram Christi quasi columne altaris assisterent. De his Paulus, cuius uos doctrinam tenere dicitis, scripsit ad Timotheum. Nam cum premisisset episcopum debere irreprebensibilem esse, sobrium, prudentem, moribus ornatum, continuo intulit: »Diaconos similiter pudicos, non bilingues, non multo uino deditos, non turpe lucrum sectantes habentes mysterium fidei in conscientia pura; et hi probentur primum, et sic ministrent, nullum crimen habentes .«

Presbyterorum ordo quoque exordium sumpsit a  filiis Aaron, qui tunc sacerdotes uocabantur in ueteri Testamento, nunc autem presbyteri uocantur. Porro hi presunt Ecclesie Christi, et in confectione corporis et sanguinis Domini consortes cum episcopis sunt, similiter et in doctrina populorum et in officio predicandi. De his Paulus apostolus scribit ad Titum: »Huius, inquiens, rei gratia reliqui te Crete, ut ea que desunt corrigas, et constituas per ciuitates presbyteros, quemadmodum ego tibi disposui, si quis sine crimine est .« Et in prima ad Timotheum Epistola: »Noli, inquit, negligere gratiam que in te est, que data est tibi per prophetiam cum impositione manuum presbyterii .« Igitur cum presbyteri ordinantur, per impositionem manuum sacerdotalis gratie donum suscipiunt. De quibus in libro  Numerorum scriptum est: »Congrega mihi septuaginta uiros de senioribus Isrel; quos tu nosti quod senes populi sint ac magistri, et duces eos ad ostium tabernaculi federis, faciesque ibi stare tecum, ut descendam et loquar tibi, et auferam de spiritu tuo, tradamque eis .« Et paulo post: »Descendit Dominus per nubem, et locutus est ad eum, auferens de spiritu qui erat in Moyse, et dans septuaginta uiris .« De his etiam, in Actibus apostolorum, scriptum est quod, cum uenisset Paulus apostolus Miletum, miserit Ephesum, et uocauerit presbyteros eiusdem Ecclesie, quibus inter cetera ait: »Attendite uobis et omni gregi, in quo uos Spiritus sanctus posuit pascere Ecclesiam Domini, quam acquisiuit per sanguinem suum .« Sed et Petrus in prima Epistola: »Presbyteros, inquit, qui in uobis sunt, obsecro consenior et testis Christi passionum, et eius que in futuro reuelanda est glorie communicator; pascite, qui est in uobis, gregem Dei, prouidentes non coacte, sed spontanee, secundum Deum; non turpis lucri gratia, sed uoluntarie, neque ut dominantes in clerum, sed forma facti gregis ex animo; et cum apparuerit Princeps pastorum, percipietis immarcessibilem glorie coronam .«

Denique pontificalis sacerdotii ordo initium sumpsit ab Aaron, sicut dicit Isidorus, quanquam et Melchisedech prior obtulerit sacrificium, et post hunc Abraham, Isaac et Iacob; sed isti spontanea uoluntate, non sacerdotali auctoritate ista fecerunt.  Ceterum Aaron primus in lege sacerdotale nomen accepit, primusque pontificali stola indutus uictimas obtulit, dicente Domino ad Moysen: »Accipe, inquit, Aaron et filios eius, et applicabis ad ostium tabernaculi testimonii. Cumque laueris patrem cum filiis aqua, indues Aaron uestimentis suis, id est, linea, et tunica, et superhumerale et rationale, quod constringes balteo; et pones tiaram in capite eius, et laminam sanctam super tiaram, et oleum unctionis fundes super caput eius .« In Nouo autem Testamento post Christum pontificalis ordo a Petro cepit; ipsi enim primum datus est pontificatus in Ecclesia Christi, sicut dicit Dominus:

Tu es Petrus, et super hanc petram edificabo  Ecclesiam meam .« Hic ergo ligandi soluendique potestatem primus accepit, primusque ad fidem populum uirtute predicationis adduxit. Siquidem et ceteri apostoli cum Petro pari consortio honoris et potestatis acceperunt, et ipsis apostolis ordinantibus successerunt episcopi, qui sunt constituti per mundum in sedibus apostolorum, qui non iam ex gente carnis et sanguinis eliguntur sicut primum, sed pro uniuscuiusque merito, quod in eum diuina gratia contulit.

Quod autem per manus impositionem a precessoribus Dei sacerdotibus episcopi ordinantur, antiqua institutio est. Sic enim patriarcha Isaac, manum super caput Iacob imponens, benedixit ei; similiter et Iacob filiis suis; Moyses, super caput Iosue  manum imponens, dedit ei spiritum uirtutis et ducatus in populo Isrel. Sic et suppletor legis et prophetarum, Dominus noster iehsu Christus, apostolos benedixit. Et in Actibus apostolorum ex precepto sancti Spiritus Paulo et Barnabe apostolis manus imposita est in episcopatum, et sic missi sunt ad euangelizandum. Caput enim principale mentis designat; et sicut mente corpus regitur, ita per episcopos Ecclesia, que est corpus Christi, regitur. De his Paulus apostolus ad Titum: »Oportet, inquit, episcopum irreprehensibilem esse, sicut Dei dispensatorem .« Et ad Timotheum ait: »Si quis episcopatum desiderat, bonum opus desiderat; oportet enim episcopum irreprehensibilem esse, sobrium, prudentem .« Et item:  »Admoneo te ut resuscites gratiam Dei que in te est per impositionem manuum mearum .« Iam uero, quod seculares uiri nequaquam ad ministerium Ecclesie assumantur, eadem apostolica auctoritas docet et dicit: »Manus nemini cito imposueris .« Et iterum: »Non neophytum, ne in superbia elatus ,« putet se non tam ministerium humilitatis quam administrationem secularis potestatis adeptum, et in condemnationem superbie sicut diabolus per iactantiam deiiciatur. Non enim ualebit secularis homo sacerdotii magisterium implere, cuius nec officium tenuit, nec disciplinam cognouit, sed neque docere potest quod non didicit.

 Quod cum ita sit, stultum et cunctis catholicis abominabile fit quod putatis uos posse dare quod non accepistis; nec quibus in locis, nec quibus ministris detur aliquod gratie donum, differentiam facitis; sed in lucis, aut in breuiis, aut etiam intra pudenda septa latrinarum uestras phantasias atque sacrilegas incantationes, quasi quoddam sanctificationis mysterium, super eos agitis quos erroris uestri consortio admiscere potestis. Qua in re Paulum apostolum, quem uestrum doctorem mentimini, uestrum potius sentietis accusatorem, qui ad Timotheum scribens, ait: »Certa bonum certamen fidei, apprehende uitam eternam, in qua uocatus es, et confessus bonam confessionem .«



uII. De sepultura.


De sepultura etiam, quam preter ullum salutis compendium auaritie sacerdotum ascribitis, sermocinabimur. Asseritis quidem nichil differre utrum mortui in atriis domus Domini, an aliis in quibuslibet locis sepeliantur, fingentes nullum pretendi mysterium sanctitatis, preter quod de ipso pretio sacerdotes sibi coaceruant pecuniam. Sed si sancte matris Ecclesie sinum fidelibus uiuis derogare presumitis, nec mirum si uultis derogare et defunctis. uerum, quia de Ecclesia superius certissime tractauimus, de sepultura etiam aliquid disseramus. Porro cum fideles Christiani temporalem uitam in unitate Spiritus sancti sub mysterio catholice fidei in hac temporali Ecclesia communiter  exigunt, ut per hanc ad celestem perueniant, ubi, rogo, debent corpora eorum post resolutionem rectius quam in sinu matris Ecclesie tumulari? Sicut enim temporali ecclesie temporaliter uiuendo per fidem adherent, ita et temporaliter moriendo in sinu ipsius requiescunt, diem uidelicet resurrectionis et intemporalis Ecclesie gloriam exspectantes. Hec est enim mater credentium, que natos ad mortem regenerat ad immortalitatem, que filiorum corpora seruat sane ad tempus sopita, in generali tamen resurrectione ad immarcessibilem gloriam suscitanda. Si ergo in tanto lumine ueritatis caliginem erroris non deponitis, dicite unde spiritus uite eterne uobis promittitis. In sancta quippe Ecclesia Deo renati offerimus,  et per ipsam iuxta pie conuersationis qualitatem ad eternitatem tendimus. Ceterum cum resoluimur, in ipsa sepulti quiescimus, et iuxta speciem mortis imitamur future beatudinem resurrectionis.

Qui ergo hoc Christiane fidei unicum pignus non amplectitur, a compage corporis Christi procul dubio diuellitur. Ad huius uero fidei unitatem pater Abraham se nouerat colligendum, cum ab Ephron duplicem sepulturam emeret; quam etsi sine pretio posset habere, tamen, ne cum improbis uideretur participari, estimauit potius comparare. Ibi nimirum Saram uxorem sepeliuit, et ipse postea sepultus est, necnon Isaac cum Rebecca. Illuc etiam Iacob, cum in Aegypto mori debuisset, filios suos sepeliendum se reportari commonuit. Iosephus uero, filius suus,  antequam moreretur, quodam prophetico contuitu dixit ad fratres suos: »Post mortem meam Deus uisitabit uos, et ascendere faciet de terra ista ad terram quam iurauit Abraham, Isaac et Iacob patribus nostris. Cumque ascenderitis, asportate ossa mea uobiscum de loco isto ,« ad patriam uidelicet sepulturam. Quod et isti fecerunt. Tobias uero, uir plenus Spiritu sancto, filium suum monuit ut, cum ipse moreretur, funus suum curaret, et iuxta eum sepeliret uxorem suam. Notandum enim quod sancti patres non solum in uita, sed post mortem ab alienigenis dissociari uolebant; quippe unitatem future Ecclesie pretendentes, que seorsum fidelibus aggregatis profanos cultus abhorret.

 Quod si Abraham sepulcrum sibi pretio cemisset, cum gratis posset habere, cur non potius et nos in sepulturis nostris sanctam Ecclesiam quolibet munere donabimus, quod et ad remedium uiuis, et ad ueniam prosit defunctis? Si autem obiicitis quia hoc magis auaritia sacerdotum exigit, nec quidem nos negamus quin aliqui hoc faciant; faciunt enim aliqui. Nec mirum, cum ex duodecim apostolis unus auaritie inhiasset. Sciendum uero quod uitio malorum boni deprauari non debent, aut diuina mysteria infamari. Quidquid enim fiet in nomine Domini, premio uacabit. O uos ceci et errantes, Dominicis uerbis uos increpo! Nescientes legem, quare non scrutamini Scripturas? Hoc habet plane liber Regum, quod reges isrelitice plebis in uno loco omnes  sepelirentur, exceptis prauis et impenitentibus. Quod si penitentes admissa correxerint, cum ceteris sepulturam sortirentur. Unde datur intelligi quod, cum Salomon cum ceteris tumuletur, ueniam criminum meruisset, licet sua penitentia non legatur. Ad hoc autem et alia multa que de sepultura occurrunt mysteria, ipsius Saluatoris eo etiam affuit prouidentia, quod crux sancta in qua pependit, super tumulum protoparentis Adam, ut tradunt doctores, figeretur. Nec uacat quod pretio eius sanguinis ager Haceldama emitur, ubi peregrinorum corpora tumulantur: reuera enim eius sanguine Ecclesia comparatur, in cuius sinu pauperes Christi quiescunt.



uIII. De penitentia.

Quoniam quidem superius regenerationis mysterium  nichil esse dixistis, ob hanc scilicet causam, quia quidquid ex operibus Satane baptizandus abdicare se profitetur, postmodum in uita repetere non timet: ex qua sententia penitentie derogare uidemini et ceteris que Deus ad peccantium reconciliationem remedia contulit; restat nobis adhuc super huiusmodi insudare. Necdum enim incredulitatis uulnus ad uiuum usque attigimus, quod quidem nos medicantis uerbi ferramento opus est recludere, unde latentis putredinis sanies in apertum erumpat. Sciens certe diuina prouidentia neminem, baptismatis gratia renouatum, ad superandas diaboli insidias et uincendas carnis concupiscentias esse idoneum, ne quis post lapsum in desperationis foueam corruat, aduersus singula uitiorum uulnera reseruauit conuenientia  reparande salutis medicamenta, parans superbis humilitatem, inuidis caritatem, luxuriosis continentiam, gulosis parcimoniam, lapsis penitentiam, et ceteris quibusque uitiis congrua medicamenta, per que peccator quasi quadam baptismi regeneratione Deo reconcilietur. Sed ut de reliquis sileam, quoniam penitentiam abiicitis, cum tamen Euangelii auditores uos esse dicitis, interrogo uos quid Dominus in Euangelio esse uoluerit quod ait: »Gaudeo super uno peccatore penitente, quam supra nonaginta nouem iustos qui non indigent penitentia .« Et alibi: »Non ueni uocare iustos, sed peccatores in penitentiam .« Satis certe superque abundant exempla penitentie,  per que, reuelante Scriptura, multos de tumulo uitiorum et morte anime resuscitatos cognouimus, de quibus multos, ante electionem in malitia sua perdurantes, per penitentiam resipisci cognouimus; plurimos uero post electionem lapsos, sed postea penitentie remedio in pristinam gratiam relocatos. De quibus beatum Petrum primum in medium introducimus, qui, dum penitendo fleret culpam negationis, non solum priorem gratiam reimpetrauit, sed inter omnes totius Ecclesie, que in terris et in celis est, primatum accepit. Quin etiam prodigum filium, a gratia paterna priuatum, in Euangelio audiuimus penitendo non solum in gratiam patris redisse, sed et stolam primam, quam amiserat, recepisse. Primam cum audis, non nouam intelligas,  sed antiquam, quia prioris innocentie uestem, qua se peccando exspoliauerat, penitendo reparauit.

Denique qui doctrinam apostolicam suscipitis, oportet audire qualiter Paulus fornicantem fratrem compellat ad penitentiam: »Omnino, inquit, auditur inter uos fornicatio, et talis fornicatio qualis nec inter gentes, ita ut uxorem patris quis habuerit. Et uos inflati estis et non magis luctum habuistis, ut tollatur de medio uestrum qui hoc opus fecit. Ego quidem absens corpore, presens autem spiritu, iam iudicaui, ut presens, eum qui sic operatus est, in nomine Domini nostri Iesu Christi, congregatis uobis et meo spiritu cum uirtute Domini Iesu, tradere huiusmodi Satane in interitum carnis, ut spiritus saluus sit in die Domini nostri Iesu Christi .« Et alibi: »Timeo ne, cum uenero, humiliet me Deus apud uos; et lugeam multos ex his qui ante peccauerunt, et non egerunt penitentiam super immunditiam, et fornicationem, et impudentiam quam gesserunt .« Quid enim tradere hominem Satane in interitum carnis, ut spiritus saluus fiat, aliud est, nisi hunc quod per incontinentiam carnis deliquerat, per tribulationem carnis penitendo diluere, ut carnis titillantis rubigine penitentie camino excocta, spiritus purior in diem Domini saluus fiat? Unde ipse, postmodum dicit se timere ne lugeat de eorum interitu qui non egerunt penitentiam super immunditiam et fornicationem suam.

Denique in ecclesiastica Historia quemdam iuuenem  apud Ephesum audiuimus a beato Ioanne apostolo in monasterio reclusum; qui, catholicis disciplinis instructus, et baptismatis gratiam adeptus, post mula religiose conuersationis exempla, diabolice suasionis spiritu agitatus monasterium deseruit, et inter syluas et lustra ferarum homicidiis, furtis et omnigenis flagitiis deprauatus est. Quem cum apostolus requisitum ad Ecclesiam reuocaret, et miser ille ob magnitudinem criminum nullam reparande salutis spem se habere diceret, beatus Ioannes iurisiurandi sacramento ei spem uenie promittit. Dehinc ieiuniis et orationibus eum intra paucum tempus ita reddidit emendatum, ut ceteros anteiret sanctitate, et ipsius Ecclesie regimen illi Apostolus  commendaret, prebens per hoc magna exempla uere penitentie et documentum ingens regenerationis, atque insignia quedam et tropea uisibilis in eo resurrectionis ostendens. uerum qualiter idem Ioannes apostolus angelo Ecclesie Ephesi scribat, animaduertite: »Memento, inquit, unde excideris, et age penitentiam, et prima opera fac; alioquin ueniam tibi, et mouebo candelabrum tuum de loco eius .« Exstat unum, quod ad commendandam penitentie uim sufficiat, exemplum. Senatoris cuiusdam filiam Deo consecratam uir quidam, concupiscentie furiis agitatus, quondam eo usque adamauit ut per maleficos immundum spiritum consuleret. Cui cum spiritus malignus desiderii effectum promitteret, si Christo abrenuntiare uellet, ille non  solum acquieuit, uerum abrenuntiationis chartam manu propria scriptam illi donauit; sicque sponsoris sui arte uirginis amplexum adeptus, non post multo amare deflebat stupri mercede auctorem suum negasse. Tandem beato Basilio Cappadocie ciuitatis episcopo omnem rei ordinem confessus, in quodam conclaui per tres dies sub penitentie satisfactione recluditur, ubi infestantis spiritus conuicia multa patitur. At uir beatus, conuocata in ecclesiam cleri ac populi multitudine, non destitit orare ad Dominum, donec ualidissimo orationis certamine scriptum de manu diaboli extorsit, et cunctis intuentibus demissam per erem chartam recepit.

Absit igitur a fidelium mentibus hanc uestram exsecrabilem audire doctrinam, ut lapsis, post electionem,  penitentiam nequaquam proficere credant! cum luce clarius est post perpetrata scelera homines per eam redire ad innocentiam. Quam quidem adeo efficacem, adeo potentem ad abolenda peccata experti sumus ut, etiamsi in ultimo uite spiritu quis admissorum peniteat, et publica lamentatione commissa prodantur, fructum tamen et spem uenie salutaris non perdat, quia propositum, quod decreuit saluare quod perierat, non potest immutari; et ideo quia uoluntas eius non mutatur, etiamsi tempus emendationis non conceditur, si tamen in supplici confessione uita exceditur, fideli proposito uenia non negatur ab illo qui non uult mortem peccatoris, sed ut conuertatur a perditione penitendo, et saluatus miseratione Domini uiuat. Quod autem obiici  poterat de peccato ad mortem, cui nulla patet ad ueniam consolatio, id quidem eorum est qui, in desperationis foueam corruentes, nichil prorsus, quo inde eximi ualeant, sibi reliquerunt.



IX. Quod penitentia post mortem prosit.

uerum, ne quis penitentiam solis uiuis et non defunctis proficere credat, multos qui a seculo transierant, suorum pietate uiuentium a penis releuatos, Scriptura teste, comperimus, dum pro eis sacrificium Mediatoris offertur, uel eleemosyne fiunt, uel quis uicariam penitentie solutionem defuncto amico persoluit, dum quod eger preuentus morte non potuit, uiuus supplet amicus. Quod quia ceci lumine fidei non solum refugitis credere, sed penitus destruere  tentatis, non uere, ut asseritis, Euangelii auditores estis. Nam ipsa ueritas dicit quia: »Si quis in Spiritum sanctum blasphemiam dixerit, neque in hoc seculo remittetur ei, neque in futuro .« In qua sententia, in Dialogo suo beatus ait Gregorius, datur intelligi quasdam culpas in hoc seculo, quasdam uero in futuro posse relaxari. Quod enim de uno negatur, consequens intellectus patet quod de quibusdam conceditur; sed hoc de paruis minimisque peccatis credendum est, sicut est continuus otiosus sermo, immoderatus risus, uel ali. . . . . cure familiaris, et cetera, sine quibus uita humana non agitur, que etiam post mortem grauant, si adhuc in hac uita positis minime fuerint laxata; que per ignem purgatorium post mortem  ipse paulo post dicit purgari, si in hac uita positus hoc bonis actibus, ut illic obtineat, aliquis promereatur. Unde iure a sanctis doctoribus purgatorius ignis esse dicitur, quod per eum peccata aliqua purgantur, prout uiuentes, aut eleemosynis, aut sacrificiis, aut certe, sicut ante diximus, uicaria penitentie solutione obtinere possunt. Unde et Paulus ait quia: »uir fortissimus Iudas, collatione facta, misit Ierosolymam duodecim millia drachmas argenti, offerre eas pro peccatis mortuorum, iuste et religiose cogitans de resurrectione; nisi enim eos qui ceciderant resurrecturos speraret, superfluum uideretur et uanum orare pro mortuis.« Deinde dicit: »Sancta ergo et salubris est cogitatio pro defunctis exorare, ut a peccato soluantur .«

 Constat igitur, ut diximus, talium operum pretio defunctos posse a peccatis absolui, alioqui Paulus apostolus, cuius uos auditores esse mentimini, nequaquam audiendus esset, qui dicit lignum, fenum, stipulam, id est, peccata minima atque leuissima igne purgatorio facile consumi; quibus nimirum non purgatoria, sed eterna supplicia inferrentur, nisi talibus hostiis promeruissent igne purgatorio resolui.



X. De connubiis.

De connubiis uero, que uos contra euangelica et apostolica decreta sacrilega mente abominanda iudicatis, dicentes coniugatos in sortem fidelium nequaquam computandos, multa sanctorum Patrum occurrunt exempla que ad infidelitatis huius blasphemiam confutandam satis sufficiant. De quibus  nos responsuros quodam discretionis gubernaculo nostri sermonis carinam subigere oportet, ne, quasi inter duos scopulos naufragium incurrentes, occasionem demus in alterutrum, scilicet aut omnes indiscrete a coniugiis exterrendo, aut omnes indiscrete ad connubia commonendo. Porro sicut inter seculares et ecclesiasticos uiros quedam ordinis discretio est, ita et conuersatio eorum quadam discretionis ratione seruanda est. Nam uir ecclesiasticus, postquam relicta seculi militia in sortem Domini computatur, non potest, saluo professionis sue cingulo, coniugali toro se iterum mancipare. At uiris secularibus, qui nulli ecclesiastici regiminis iugo sunt obnoxii, nec euangelica, nec apostolica decreta legitima  preiudicant connubia, si tamen sciunt omni tempore sibi debere esse subiectam coniugii uoluptatem, et si discernunt certa concubitus tempora, quando ceundum, et quando ab uxoribus sit abstinendum. Non enim talia connubia beneplacita sunt Deo, quibus homines ad luxuriam et delicias, instar animalium, prouocantur, qui Deum a sua mente excludunt, et sue libidini uacant, sicut equus et mulus. Qui autem ita coniugio utitur, ut cum timore Dei in amorem filiorum potius intendat, quam ut petulantis carnis appetentiam expleat, hunc culpa coniugii de sorte fidelium non priuabit.

Falluntur igitur qui coniugatos a regno Dei exterminandos affirmant, presertim cum in Euangelio huiusmodi testimonium habeamus, et apostolica traditio  talem humane consuetudinis legem multis in locis confirmet. De qua re hoc unum ex ore ueritatis testimonium proferimus.

Nam, Phariseis tentantibus si liceret homini uxorem suam dimittere quacunque ex causa, ille respondens ait: »Non legistis quia qui fecit, masculum et feminam ab initio fecit eos, et dixit: Propter hoc dimittet homo patrem et matrem, et adherebit uxori sue, et erunt duo in carne una. Itaque iam non sunt duo, sed una caro. Quod ergo Deus coniunxit, homo non separet .« Requirentibus autem illis, ut quid Moyses mandasset dari libellum repudii et dimittere, ait illis: »Quoniam Moyses ad duritiam cordis uestri permisit uobis dimittere uxores uestras; ab initio autem non fuit  sic. Dico autem uobis quia quicunque uxorem, nisi ob fornicationem, dimiserit, et aliam duxerit, mechatur .« Petrus autem in Epistola sua ait: »Mulieres subdite sint uiris suis, ut et si qui non credunt uerbo, per mulierum conuersationem sine uerbo lucrifiant .« Et paulo post: »Sic enim aliquando et sancte mulieres, sperantes in Deo, ornabant se, subiecte propriis uiris, sicut Sara obediebat Abrahe, dominum eum uocans .« Et iterum: »uiri similiter cohabitantes secundum scientiam, quasi infirmiori uasculo muliebri impertientes honorem .« Unde et beatus Paulus ad Corinthios ait: »Bonum est homini non tangere mulierem; propter fornicationem autem unusquisque suam uxorem habeat, et unaqueque  uirum suum habeat. Uxori uir debitum reddat, similiter et uxor uiro .« Et paulo post: »His autem qui in matrimonio iuncti sunt, precipio non ego, sed Dominus, uxorem a uiro non discedere; quod si discesserit, manere innuptam, aut uiro suo reconciliari; et uir uxorem non dimittat. Si quis frater uxorem habeat infidelem, et hec consentit habitare cum illo, non dimittat illam; et si que mulier habet uirum infidelem, et consentit habitare cum illa, non dimittat uirum; sanctificatus est uir infidelis per mulierem fidelem .« Et rursus cum de uirginibus preceptum Domini se non habere diceret, conuersus ad coniugatos ait: »Existimo hoc bonum esse propter instantem  necessitatem, quoniam bonum est homini sic esse. Alligatus es uxori? noli querere solutionem; si autem acceperis uxorem, non peccasti .« Scribit autem ad Ephesios ita: »Mulieres uiris suis subdite sint, sicut Domino; quoniam uir caput est mulieris, sicut Christus caput est Ecclesie .« Et iterum: »uiri, diligite uxores uestras, sicut et Christus dilexit Ecclesiam .« Et iterum: »Qui suam uxorem diligit, seipsum diligit .« Scribit autem et ad Titum hoc modo: »Adolescentulas doce ut uiros suos ament, filios diligant, prudentes, sobrie, domus habentes curam, subdite suis uiris .« Et ad Timotheum: »Adolescentulas, inquit, uiduas deuita; cum enim luxuriate fuerint in Christo, nubere uolunt; habentes  damnationem, quia primam fidem irritam fecerunt. uolo ergo iuniores nubere, filios procreare, matresfamilias esse, nullam occasionem dare maledicti gratia; iam enim quedam conuerse sunt retro Satanam .« Et ad Colossenses: »uiri, inquit, diligite uxores uestras, et nolite amari esse ad illas .«

Cum igitur hec humane consuetudinis lex tantis diuine auctoritatis fulciatur institutis, nimirum abiicienda est uestre hereseos ac penitus conculcanda doctrina. Nam si coniugalis societas homini causa esset perditionis, qui uenit perditos reparare nullum daret huius copule documentum, nullum preceptum. Paulus denique, qui tanto caritatis igne flagrabat ut etiam pro fratribus anathema fieri optaret,  nullum super huiusmodi daret consultum, si hoc ad detrimentum anime spectare intellexisset. Sed de his satis ad presens dictum.



XI. De confessoribus.

Iam uero quis non uideat uos in hoc diuini iudicii et Christiane communionis reos esse, quod aduersum beatissimos Christi confessores praui dogmatis seditionem sacrilego ausu mouetis, dicentes, preter apostolos et martyres, neminem iure uenerari, in confessoribus nullum donum uirtutis esse, nec ab eis aliquam salutis gratiam posse spectari, quorum corpora, in cineres resoluta, nichil a mortuis animalibus differre uidentur. Petrus certe apostolus datam sibi a Domino ligandi atque soluendi potestatem; hanc quoque beato Clementi, Lino etiam et  Anacleto ipse tradidit; ceteri quoque apostoli eamdem gratiam successoribus suis, id est, sanctis doctoribus atque confessoribus reliquerunt; quorum quidam gladio occubuerunt, alii in pace Ecclesie quieuerunt.

Sed non idcirco ab hominibus iniuste uenerantur, quia percussoris gladium non senserunt. uerum si ratio temporum non potuit prestare martyrium, gloria tamen martyrum non carent, quia et uoto et uirtute et potuerunt esse martyres et uoluerunt. Nam et illi pro spe eternitatis multas humanorum dolorum pertulere passiones, famem, uigilias, nuditates, ieiunia, opprobria inuidorum, insectationes malorum, curam pro infirmantibus, sollicitudinem  pro periclitantibus, gemitum pro pereuntibus, cum flentibus flentes, cum scandalizantibus urentes. Quinetiam aduersum humane spiritualisque nequitie diuersa certamina semper in eis emicuit fortitudo uincendi, patientia exspectandi, equanimitas sustinendi. Quibus etsi percussor deesset, ipsi sibi percussoris ministerium suppleuerunt. Nam quid in eis carnifex aliud feriret quam corpus? Et certe quod ad momentum percussor faceret, ipsi sibi longo cruciatu intulerunt, dum carnis concupiscentias in se occiderunt, et quod suaue, quod dulce, quod uoluptuosum fuerat, ademerunt.

Porro penalis carcer eis non defuit, qui se inter angustam aridioris uite custodiam a mundi illecebris concluserunt, quorum mens lucidissima, manus  plene munditie, eo quod in mensa altaris sacrosancta corporis et sanguinis mysteria celebrantes, et in sui cordis penetralibus hostiam uiuam Deoque placentem, id est, semetipsos sine macula atque admistione praui operis offerre non desistunt. Et, sicut diximus, licet percussoris non sensissent gladium, tamen, per uite meritum Deo digni, martyrio non priuantur, quia martyrium non solum effusione sanguinis, sed abstinentia peccatorum perficitur; alioquin longe a uero differre uidebitur quod ex ore ueritatis ad duos fratres filios Zebedei dictum est: »Calicem quidem meum bibetis .« Cum unum quidem gladio occubuisse, alterum in pace Ecclesie quieuisse legamus.

Sed neque ullo auctorum exemplari ostendunt  beatam Dei genitricem Mariam gladio uitam finisse, et si per Spiritum sanctum Simeon propheta passuram illam dixerat: »Et tuam, inquiens, animam pertransibit gladius .« Unde beatus Hieronymus in hoc animam eius gladium pertransisse dicit quod, in mortem Christi, compassionis atque doloris, gladium sensit, dum per eximie dilectionis uim mortem Christi suam fecit. Philippum etiam apostolum et Lucam euangelistam non per passionis certamen, sed per pacem a seculo migrasse legimus. Postremum uero quis tam lapidei cordis est ut, ad quorum tumulum egros uenientes citatam salutem uident reportare, eorum merita apud eternum iudicem uiuere non credat? sed quis post apostolos Martino, quis Benedicto in miraculis potentior?

 Sed fortasse obiicitis quia multi in nomine Christi mira operati sunt, et tamen post a Domino reprobati sunt. De quibus in Euangelio Dominus: »Multi, inquit, uenient dicentes: Domine, nonne in nomine tuo prophetauimus, et in nomine tuo demonia eiecimus? « Quibus dicturus est Dominus: »Amen dico uobis: Nescio uos; discedite a me omnes, operarii iniquitatis .« Quorum uita quidem, quia non concordabat uerbis, idcirco a Domino reprobatur. Quod autem uidentur operari, non suis meritis, sed Christi nomini imputatur. Eiecti namque demones, non eos, sed Christi nomen fugerant, quod quondam in filiis Sceue cuiusdam Iudei patuit, qui, sicut superius diximus, per exorcismum  demones in nomine Iesu, quem Paulus predicabat, ab obsessis corporibus tentabant eiicere, qui, concito indignantis spiritus furore uexati, audiunt: »Iesum noui, et Paulum scio; uos autem qui estis? Et continuo insiluit in eos spiritus immundus .« Quibus illa sui pena furoris sane dedit indicium quia non erant ex eorum numero quorum uita sanctitatis concordabat sancte predicationi. Eorum uero corpora terre mandata declarant quales utrique in uita exstiterant, cum illi quotidie miraculis uiuere, isti nulla uirtutis indicia ex se posse dare uideantur.

Nam in sancta Ecclesia plena redundant miraculis uolumina, que ad sanctorum confessorum tumbam fieri conspiciuntur, cum reprobi post clausas in inferno  animas et sepulcris recondita corpora, nulla sancti meriti relinquunt indicia, propter quod aliquando diabolus ad decipiendos homines phantastice lucis signa ad eorum ossa demonstrat, ut ex hoc ad usum uenerationis deceptas mentes inuitet, sicut tempore beati Martini legimus approbatum; qui uulgi errore dicatum monasterium, tanquam in honore martyris, super latronem inueniens, uerbi sui imperio iussit sepultum confiteri quia nichil sibi cum sanctis fuerat commune, sed suorum scelerum culpis cum diabolis se in inferno torqueri. In talibus igitur locis si quid huic simile euenerit, de quo maiorum memoria nichil certum ferat, interdicunt sanctificationes ne ritu gentilium fana idolorum antiquitus constructa pro sacris uenerentur, neue sepultis  temere diuina soluantur, nisi per prouincialem episcopum uita sepulti examinetur, si secundum Euangelium Christi fuit.



XII. De psallendi officio.

Quis autem dubitet uos immundo spiritu agitari, dum hoc quod per Spiritum sanctum prolatum atque institutum est, id est usum psallendi in sancta ecclesia, abiicitis, et quasi superstitiosum errori cultum imputatis. Sumpsit ergo hanc modulandi formam ordo ecclesiasticus, non ex ludicris aut iocularibus insectationibus, sed ex ueteris et Noui Testamenti patribus, sicut de Dauid in libro Regum legimus quia, cum arcam Domini de terra Philistinorum reduceret, ipse, depositis regalibus insigniis et sumpta cithara, coram ea psallere cepit,  quod ille nullum superne gratie tunc aptius sacrificium intellexerat. Qui etiam per hanc modulandi dulcedinem Saulem regem a demone liberauerat, quem medicorum ars uicta desperauerat. Certe et apud supernos ciues legimus huius modulationis insignia celebrari, ut in Apocalypsi Ioannis apostoli: »Habentes singuli citharas, et cantabant canticum nouum .« Et iterum: »Et uocem quam audiui, sicut citharedorum citharizantium in citharis suis .«

Hinc ergo colligendum est quam gratum sit Deo officium psallendi, si intenta mente peragatur, quando in hoc angelorum choros imitari uidemur, quos constat laudes Domini sine intermissione  personare. Unde psalmista sepe nos admonet, dicens: »Cantate Domino canticum nouum, et, bene psallite ei in uociferatione .« Et iterum: »Psalmum dicite nomini eius, date gloriam laudi eius .« Et in Euangelio Matthei: »Et hymno dicto exierunt in montem Oliuarum .« Tale namque sacrificium super taurorum pinguedinem aut hircorum sanguinem Deo placere per Spiritum sanctum Psalmista uiderat, cum dixit: »Nunquid manducabo carnes taurorum, aut sanguinem hircorum potabo? Immola Deo sacrificium laudis .« Et iterum: »Sacrificium laudis honorificabit me .«

Denique non solum irrationabilem creaturam, sed cuncta que sunt condita, suum Conditorem  continuo psallendi tenore laudare iubet, cum dicit: »Laudate Dominum de celis ,« et cetera, usque in finem psalmi quem ita concludit: »Omnis spiritus laudet Dominum .« Ne ergo Psalmista irrationabilem aut inanimatam creaturam frustra in laudem Creatoris commonere dicatur, tunc uere, quod ore non potest, se in laudem Dei uidetur erigere, cum sue nature motibus se ad uoluntatem et imperium Creantis conformat, uel potius rationales animos in hoc commonere uidetur, ut de beneficiis diuinis laudem Conditori dare meminerint, cuius munere ipsa usibus hominum famulari uidetur. Sed et Paulus, cuius uos imitatores esse dicitis, in concentum psalmodie nos hortatur dicens: »Loquentes uobismetipsis in psalmis et hymnis et  canticis spiritualibus, cantantes et psallentes Deo .« Et ipse alibi dicit: »Psallam ore, psallam spiritu et mente .« Quin etiam in transitu sanctorum uirorum psalmodie cantum cecinisse angelos multa diuine Scripture exemplaria docent.

Unde constat eos de gremio sancte Ecclesie exterminandos, qui hoc psallendi officium iudicant nequaquam ad cultum diuinum pertinere. Quod autem arbitrantur, nobis ipsis psallendo multa aduersa imprecari, ubi uidelicet Psalmista mentis oculum in maleficos intorsit, ut est illud: »Quid gloriaris in malitia? « et: »Obscurentur oculi eorum ne uideant ,« et cetera talia; falluntur nescientes eum prophetico spiritu intueri  ea que superuentura fuerant his quos, in mortem Christi et sanctorum martyrum tumentes, gloriari inspexerat, quique a malitie sue prauitate nequaquam declinantes exsultant in rebus pessimis, et letantur cum male fecerint. Patet igitur tales a capite suo, id est, diabolo, non dissentire, qui est caput omnium iniquorum, qui etiam Scripturam sanctam intelligens, sinistra eam interpretatione preuertere molitur.



XIII. De ueneratione Dominice crucis.

Quoniam uero aduersum crucem Dominicam et uiuificum lignum uiperei dogmatis uenena funditis, dicentes hoc ex errore hominum uenisse quod uenerantur eam, cum nullam magis in se uirtutem  contineat, quam cetera ligna siluarum, preter quod opere manuum hominum est efformata, pro quo nulla ueneratione digna est: pauca e multis, que ad hanc causam utilia uidentur, edicimus.

Scimus namque quia omnis substantia, que Deus non est, creatura est, et que creatura est, Deus non est. Ligno igitur nichil diuinum damus ut illud adorandum iudicemus, quia inter ceteras creaturas, que Deus non sunt, sue nature substantiam sumit: sed si rationem mysterii diligenter inuestigetis, non solum ab hominibus, sed etiam ab angelis Dominice cruxis uexillum honorandum uidebitis, que quidem aperuit sacramentum quod nesciebant. Primus namque Adam inobedientie mucrone interfectus est a ligno scientie boni et mali, et nos secum traxit  in mortem; secundus Adam per palmam obedientie a cruce transiuit in uitam eternam, et nos secum duxit. uerumtamen lignum scientie boni et mali non dicimus secundum suam naturam in se mortem habuisse, sed fuit in causa ut in eo probaretur obedientia parentis nostri, siue uindicaretur inobedientia: quo contra, lignum uite in causa sempiterne uite est. Hoc lignum attulit uobis Dominus noster iehsu Christus, per lignum crucis in Ecclesia nostra, ut, qui morti debitores eramus per lignum scientie boni et mali, faceret nos uite capaces per lignum sancte crucis. Et sicut illud ex sua natura non habuit mortem, ita lignum, unde nobis uita conceditur, non in se habuit hanc uirtutem, sed ex illius uirtute, qui infirmus fuit ex nobis, uiuit autem  ex uirtute Dei. Regnauit etiam mors et diabolus ab inobedientia ligni scientie boni et mali, superata est eadem mors et diabolus per obedientiam ligni sancte crucis. Quis ergo negare audeat iure ab hominibus uenerari, per quam diabolus uictus, et mundus Deo operante saluatus est? Quis autem, nisi insanie furiis agitatus, neget uexillum atque uirtutem Dominice crucis esse colendam, qui beatum Andream, quem uos imitari inter ceteros apostolos mentientes dicitis, tanto eam passionis amore expetere, atque sedula ueneratione audiat predicare. Cum uero, inquit Scriptura, peruenisset ad locum ubi crux parata erat, uidens eam a longe, exclamauit uoce magna dicens: »Salue, crux, que in corpore Christi dedicata es, et ex membris eius tanquam margaritis  ornata. Antequam te ascenderet Dominus noster, timorem terrenum habuisti; modo uero amorem celestem obtinens pro uoto susciperis. Sciens enim quanta intra te gaudia habeas, securus et gaudens uenio ad te, ita ut et tu exaltans suscipias me discipulum eius qui pependit in te, quia amator tuus semper fui, et desideraui te amplecti. O bona crux, que decorem et pulchritudinem de membris Domini suscepisti: diu desiderata, sollicite amata, sine intermissione quesita, et aliquando concupiscenti animo preparata! Accipe me ab hominibus, et redde me Magistro meo, ut per te me recipiat, qui per te me redemit.« Et Paulus apostolus: »Mihi, inquit, absit gloriari nisi in cruce Domini mei Iesu Christi !«

 Glorificantes igitur crucem Dominicam, Christum, quasi pendentem in ea, mente inuocamus. Quem uero inuocamus, ipsum adoramus. Prosternimur corpore ante crucem, mente [ante] Deum; ueneramur crucem per quam redempti sumus, sed illum deprecamur qui nos redemit.



XIu. De imagine Saluatoris in cruce.

De imaginibus quoque que in ecclesiis fiunt, ratio citius perpenditur, si ex ueteri Testamento aliqua similitudo trahatur. Gradiens namque populus Isrel per desertum aliquando ignitorum serpentium morsibus ad mortem uulnerabantur, super quod consultus Dominus iussit fieri serpentem eneum et alto stipite leuari, quem percussi respicientes cito sanabantur. Et nos, de Aegypto carnalis conuersationis  per desertum mundani exsilii ad terram superne promissionis tendentes, per respectum Mediatoris in cruce pendentis, antiqui hostis uenenum a cordibus nostris euacuamus. Qui enim Christum per imaginem filii Dei ac passionem conspexerit, ipse antiqui hostis uenena euadere poterit. Hoc certe indicant uerba ipsius Domini dicentis: »Sicut exaltauit Moyses serpentem in deserto, ita exaltari oportet filium hominis .« Apte autem eneus serpens ligno suspensus est, ut Dominus, et in serpente mortuus, et in ere significaretur eternus, mortuus uidelicet per humilitatem; eternus per diuinitatem. Est uero alia huius ratio: simpliciores quippe in ecclesia et illiterati, quod per Scripturas non possunt intueri, hoc per quedam picture liniamenta contemplantur,  id est, Christum in ea humilitate, qua pro nobis pati et mori uoluit. Dum hanc speciem uenerantur, Christum in cruce ascendentem, Christum in cruce passum, in cruce morientem, Christum solum, non opus manuum hominum adorant. Non enim truncus ligneus adoratur, sed per illam uisibilem imaginem mens interior hominis excitatur, in qua Christi passio et mors pro nobis suscepta tanquam in membrana cordis inscribitur, ut in se unusquisque recognoscat quanta suo Redemptori debeat; dum uidelicet iuxta Saluatoris sententiam, que postulat imago Cesaris, reddantur Cesari, et que Dei, Deo.

Similiter de imaginibus sanctorum ratiocinari licet, que ideo in sancta ecclesia fiunt, non ut ab  hominibus adorari debeant, sed ut per eas interius excitemur ad contemplandam gratie diuine operationem, atque ex eorum actibus aliquid in usum nostre conuersationis trahamus. uerbi gratia, cum imaginem beate Dei genitricis Marie intuemur, profecto diuine dignationis per eam beneficia recolimus, qui de massa perditionis recreauit massam reconciliationis. Que nimirum studio obedientie et humilitatis exemplo suadet nos supernam patriam querere, quam prime uirginis superbia atque inobedientia clauserat. Sic itaque angelos in ministerio Conditori assistentes, dum per exteriores imagines contemplamur, per eam quam a Deo claritatis gloriam accipiunt, ad eorum numerum studio conuersationis  incitamur. Apostolorum atque sanctorum martyrum imaginatas effigies intuentes, quid aliud per eas iubemur, nisi ut calcatis curis seculi, spretisque corporibus, eorum doctrinis imbuti, et glorioso certamine roborati, inter mundi triumphatores coronari mereamur? Simili modo confessorum ac uirginum imagines speculantes, monemur ex eorum imitatione mundi concupiscentias declinare, lenocinia carnis calcare, immaculatam hostiam Deo nosmetipsos offerre. Sic igitur aliorum sanctorum ordines inspecti, ad emulationem uirtutum nos instruunt, sicut quondam fortia facta uirorum ipsis suis laudibus ad queque audendum alios accendunt.



Xu. De ordinibus ecclesiastici regiminis.

Sed neque rebellionis uestre tumorem grassari  aduersum diuinam ordinationem diutius patior, qua ecclesiastice administrationis ordinem in nichilum redigere laboratis. Sancta quippe Ecclesia, quam beatus Paulus apostolus supernam Ierusalem, ac matrem nostram, et manentem ciuitatem, et ad edificationem ex Deo domum non manufactam appellat, ex angelis et hominibus constat. Que, partim ex hominibus societate angelica in ordinibus distinctis perfruens, iam cum Deo regnat in celo; partim uero in ordinibus distinctis adhuc peregrinatur in terra, et ad supernam societatem suspirat, ubi, secundum Apostolum, tabernaculum est non manufactum, neque huius creationis, ad cuius instar per Moysen factum est tabernaculum, de quo dixit ad eum Dominus: »Omnia fac iuxta quod tibi in  monte ostensum est .« In quo superno et uero tabernaculo, quod finxit Deus, et non homo, in interiora uelaminis, id est, in ipsum celum, confessionis nostre summus Pontifex »sempiternum habens sacerdotium, per proprium sanguinem introiuit semel in sancta, eterna redemptione inuenta .« Sedensque ad dexteram Patris, id est, in gloria paterne maiestatis, interpellat, non uoce, sed miseratione pro nobis. Denique »Rex regum et Dominus dominantium ,« per quem reges regnant, et conditores legum iusta decernunt, celestem ac terrenum principatum, cunctam uidelicet rempublicam regens, et uniuersam militiam, tam celestem et spiritualem quam terrenam et temporalem, distinctis ordinibus disponens ac moderans, et superne atque  mundane curie presidens, miro ordine angelorum hominumque ministeria pro temporum uarietate et opportunitate dispensat; et que singulis quibusque temporibus, uel personis congruunt, sua occulta inspiratione, uel euidenti illustratione, uel patefacta preceptione decernit.

Itaque legimus sacros ordines in celo et in terra, et in Testamento ueteri et in Nouo dispositos a Deo, ex quo, iuxta Apostolum, omnis paternitas in celo et in terra nominatur. Unde beatus Dionysius Areopagites, antistes uidelicet et uenerabilis pater, sicut didicit a Paulo apostolo, qui raptus est usque ad tertium celum, uidit celestia secreta, duos libros de angelico et ecclesiastico principatu scripsit. Unde  et beatus Gregorius dixit quia ad hoc diuine dispositionis prouisio gradus et diuersos constituit ordines esse distinctos, ut, dum reuerentiam minores potioribus exhiberent, et potiores minoribus dilectionem impenderent, una concordie fieret et diuersitate contextio, et recte officiorum gereretur administratio singulorum, neque enim uniuersitas alia poterat ratione subsistere, nisi huiusmodi magnus eam differentie ordo seruaret. Quia uero creatura in una eademque equalitate gubernari uel uiuere non potest, celestium militiarum exemplar nos instruit quia, dum angeli sint, archangeli sint, liquet quia non equales sunt, sed in potestate et ordine differt alter ab altero. Quod per hoc datur aperte intelligi quia, ad explendum de supernis ministerium, alii  spiritus alios mittunt, Zacaria scilicet propheta testante, qui ait: »Ecce angelus qui loquebatur in me, gradiebatur, et alius angelus egrediebatur in occursum eius, et dixit ad eum: Curre et loquere ad puerum istum, dicens: Absque muro habitabitur Ierusalem .« Dum enim angelus ad angelum dicit: »Curre et loquere,« dubium non est quia alius alium mittit. Minora uero sunt que mittuntur, et maiora que mittunt. Huic autem sensui et illud creditur non inconuenienter opitulari, quod per Danielem dicitur: »Millia millium ministrabant ei, et decies millies centena millia assistebant ei .« Aliud namque est ministrare, aliud assistere.

Si ergo inter hos qui sine peccato sunt ista est distinctio, quanto magis inter eos quos constat non  posse esse sine peccato hec gerendi principatus ratio est seruanda? Liquet, inquit beatus Gregorius, quod omnes homines natura equales genuit; sed uariante meritorum ordine alios aliis culpa postponit. Ipsa autem diuersitas que accessit ex uitio, diuino iudicio dispensatur, ut, quia omnis homo eque stare non ualet, alter regatur ab altero. Unde beatus Paulus: »Omnis, inquit, anima sublimiori potestati subdita sit, non est enim potestas nisi a Deo, cui qui resistit, Dei ordinationi resistit .« Item apostolus Petrus: »Subiecti estote omni humane creature propter Deum, siue regi quasi precellenti, siue ducibus tanquam ab eo missis .« Igitur ordines in Ecclesia ueteris populi, que usitato nomine Synagoga uocatur, fuisse legimus per  Moysen a Deo dispositos, qui et quales et qualiter ac quando ordinare ceteros uel ordinari a ceteris, uel regere ceteros, uel regi a ceteris deberent, et quantum in singulis officiis ministrare deberent. Sed et nunc in Ecclesia, que regnum celorum appellatur, ad instar celestium ordinum, ministros Domini institutione et apostolica traditione legimus et cognoscimus distincte esse compositos, quibus inter ceteros quedam dignitas maior, et in similitudinem honoris fuit quedam discretio potestatis, quorum sollicitudine inferiores tanquam ex quadam diuersitate in unum Ecclesie corpus ceant, ne occasione libertatis subintret causa preuaricationis. Huius rei gratia statuta ab apostolis et apostolorum successoribus  regula est usque in hodiernum diem, per episcopos atque archidiaconos, decanos etiam atque prepositos totius ecclesiastici regiminis causam dispensari. Quod cum ita sit, nichil est quod iure contra hec repugnare debeatis.



XuI. De eorum falsa iustitia.

uerum, quoniam false iustitie doctrinam introducere tentatis, quam diuine gratie adeo preponitis ut omnia propriis meritis ascribatis, hunc nefarie presumptionis errorem diuine auctoritatis ictibus labefactamus; nam nulla iustitia, nullum boni constat meritum, quod non de fonte superne gratie id quod est acceperit. Unde ipse, quo, perhibente Domino, nemo inter natos mulierum maior est, de se Ioannes dicit: »Non potest homo accipere quidquam,  nisi ei fuerit datum de celo .« Et apostolus dicit: »Omne datum optimum, et omne donum perfectum desursum est descendens a Patre luminum .« Et Paulus ait: »Infelix homo, quis me liberabit de corpore mortis huius? Gratia Dei per Iesum Christum Dominum nostrum .« Et iterum: »Gratia Dei sum id quod sum.« Et iterum: »Sed plus illis omnibus laboraui, non ego autem, sed gratia Dei mecum .« Ad hanc nos professionem ipse instituit, cum ait quia nullum tempus interuenit quo eius non egeamus auxilio. In preuaricatione namque primi hominis naturalem possibilitatem et innocentiam amisimus, et nemo de profundo illius ruine per liberum arbitrium potest consurgere, nisi eum gratia miserantis erexerit.

 Quecunque igitur in cordibus nostris aut in nostro arbitrio sancta cogitatio est, aut pium consilium, aut quilibet motus bone uoluntatis, ex sue gratie dono descendit, quia per illum aliquid boni possumus, sine quo nichil possumus, sicut ipse discipulis ait: »Sine me nichil potestis facere .« Nam omnia hominum merita ab ipsius gratia preueniuntur, per quem fit ut aliquid boni et uelle incipiamus et facere. Denique quibus iustitie operibus Maria peccatrix, a peccatis dimissa, Zacheus iustificatus, latro ad paradisi gaudia receptus est, nisi sola diuine pietatis gratia? de qua Apostolus ad Romanos: »Ubi abundauit, inquit, delictum, superabundauit gratia .« Et alibi: »Omnes enim peccauerunt, et egent gloria Dei, iustificati gratis per gratiam ipsius .«  Et iterum: »Fuimus, inquit, et nos natura filii ire, sicut et ceteri .«

Certissime itaque tenemus omnes homines per semetipsos non solum perfectionem, sed nec initium iustitie posse contingere, sed uniuersos qui fiunt boni, diuina gratia preueniri. Bonam namque in hominibus uoluntatem ipse gratis preparat, gratis donat, ipse adiuuat, ipse consummat. Ut enim »abnegantes impietatem et secularia desideria, sobrie, iuste et pie uiuamus in hoc seculo ,« ait: »Gratia Dei per Iesum Christum Dominum nostrum ,« cuius hec est inexhausta pietatis munificentia, ut ex insipientibus sapientes efficiat, infidelibus fidem tribuat, errantes non solum uocet,  sed etiam reuocet, desideriis terrenis expulsis, desiderium regni celestis inspiret, inserta bonitate malitiam exstirpet, benignitatis dono inuidiam expellat, odibilibus quoque et odientibus inuicem donum dilectionis infundat. Ut ergo ex malis boni simus, ut sancte caritatis igne flagremus, gratie spiritalis opere in nobis inchoatur, eiusque in nobis operatione perficitur.

Proinde nosse debet unusquisque Christianus, neque in uiribus nature, neque in legalibus preceptis, sed in illuminatione cordis et uoluntario diuine uoluntatis munere constare gratie salutaris exordium, qua fit ut quod diuinitus precipitur, non solum a nobis agnosci, sed etiam diligi possit ac fieri. Iure igitur gratuito beneficio diuine bonitatis  ascribitur, qui nos ideo ad bona opera misericorditer excitat, ut habeat quod in nos iuste coronare debeat. Quibus sicut per misericordiam preparauit gratuitum iustificationis donum, ita per iustitiam preparauit eterne iustificationis premium. Opus itaque gratie in omnibus predestinatis gratuita misericordia inchoatur, et iusta retributione perficitur. Quod uero econtra de iniustis occurrere poterat, illis quidem non iniusto iudicio ignem eternum preparat, quos preuiderat dignos ad luenda supplicia, nec tamen predestinauit ad facienda peccata. Predestinauit Deus quod diuina equitas redderet, non quod humana iniquitas amisisset; preparauit igitur homini reo non culpam quam odit, sed iudicium quod diligit; scriptum est enim: »Quia misericordiam et iudicium diligit Deus  .« Proinde bona opera que Deus misericorditer donat, iuste coronat, opera uero que non ipse tribuit, iuste punit. In istis ergo coronatur diuina largitio, in illis transgressio humana damnatur. Nihil igitur iste habet, quod propriis meritis ascribere, nec ille, quod diuino iudicio iure possit derogare. Igitur iuxta Apostolum, non est quod dicat »figmentum ei qui se finxit: Quid me fecisti sic? Quia habet potestatem figulus luti ex eadem massa facere aliud quidem uas in honorem, aliud uero in contumeliam .« Ostendit igitur diuitias bonitatis sue in uasis misericordie; potentiam uero atque iudicium in uasis ire, dum hos preparat ad gloriam, illos sustinet ire in interitum.

Quenam igitur est ista uestra iustitia, que cuncta  solis meritis, nichil tamen gratie debet? Porro Paulus iam testimonium uobis perhibet quod emulationem Dei habetis, sed non secundum scientiam: »Ignorantes enim Dei iustitiam, et uestram querentes statuere, iustitie Dei non estis subiecti. Moyses uero scripsit quoniam iustitiam que ex lege est, qui fecerit homo, uiuet in ea .« Quanto magis autem iustitia que ex Euangelio Christi et auctoritate apostolica est, uitam donabit? Quid enim apostoli aliud docuerunt, nisi quod ex ore ueritatis acceperunt? Quid autem aliud sancta Ecclesia tenet, nisi quod a beato Petro et ceteris apostolis accepit? Quis autem nesciat, aut non aduertat quod a principe apostolorum Petro Romane Ecclesie traditum  est, ac nunc usque custoditur ab omnibus, debere seruari, nec superduci aut introduci aliquid quod aut auctoritatem non habeat, aut aliunde accipere uideatur exemplum? Presertim cum sit manifestum in omnem Italiam, Gallias, Hispaniam, Africam atque Siciliam, insulasque interiacentes nullum instituisse Ecclesias, nisi eos quos uenerabilis Petrus aut eius successores constituerunt sacerdotes. Aut legant si in his prouinciis alius apostolorum inuenitur aut legitur docuisse; qui si non legunt, quia nusquam inueniunt, oportet eos hoc sequi quod Ecclesia Romana custodit, a qua eos principium accepisse non dubium est, ne dum peregrinis assertionibus student, caput institutionem uideantur amittere.



XuII. Conclusio.


Iam dies ad occasum decliuior erat, et domnus episcopus his qui audiendi gratia conuenerant, circumstantibus ait: Fuerant satis, fratres, que de his nos oportuerat ad confirmandam fidem uestram enuntiare, sed ne uos plus onere uerborum grauemus, sufficiant ista. Hoc tantum seruate fidei uestre intemeratum signaculum, recolentes hoc quod Paulus apostolus predixerat, quia »in nouissimis diebus discedent quidam a fide, attendentes spiritibus erroris et doctrinis demoniorum in hypocrisi loquentium, et cauteriatam habentium conscientiam suam; prohibentium nubere, abstinere a cibis, quos Deus creauit ad percipiendum cum gratiarum actione fidelibus .«

 uerum talibus dictis domni episcopi, hi qui paulo ante sibi uidebantur insuperabiles uerbo, nec ullo uerbi genere posse constringi, uerborum grauitate et manifesta Dei uirtute ita obstupefacti steterunt, ac si nunquam ullum sermonem didicissent contradicendi: mutique ad omnia hoc solum potuerunt respondere ita sibi uideri, nec alio Christiane salutis summa posse consistere quam in his que in presentia episcopus enarrasset. Ad quos episcopus: Si hec, inquit, ita esse creditis, deponentes tante perfidiam incredulitatis, nobiscum hanc heresim cum suis auctoribus, nisi resipuerint, damnantes excommunicate. Tunc episcopus et omnes qui aderant abbates atque archidiaconi, clerusque omnis simul, fauente populo, ita incipiunt:

 Hanc heresim, que hodie contra ueram et catholicam Ecclesiam conspirasse inuenta est, que uidelicet baptismum ad abluendam originalis culpe maculam et actualia delicta, nichil profuturum contendit, et per penitentiam peccata nequaquam posse relaxari profitetur, et que sanctam Dei ecclesiam, et sacrosanctum altare atque Dominici corporis et sanguinis sacramentum nichil esse aliud nisi quod corporeis oculis intuetur, et hoc tanquam uile negotium respicit, et que legitima connubia deuitat, hanc et omnes qui eam affirmant, damnamus et anathematizamus. Profitemur enim,  secundum fidem euangelicam et traditionem apostolicam, nullum posse saluari, nisi per aquam regenerationis, ut ipse Dominus ait: »Nisi quis renatus fuerit ex aqua et spiritu, non potest introire in regnum Dei .« Peccata uero que post baptismum, suadente diabolo et propria uoluntate, contrahunt homines, confitemur per penitentiam non solum relaxari, uerum ipsam diuinam gratiam posse promereri, cum per eam uideamus peccatricem Mariam mundatam, Zacheum iustificatum, Petrum post lapsum releuatum, latronem intra paradisum receptum.

Credimus autem sanctam Ecclesiam communem omnium fidelium matrem, nullumque ad eam que in celis est, posse peruenire, nisi per hanc que in  terris est, acquisitus fuerit. Sacramentum autem Dominici corporis et sanguinis hoc a Deo confitemur esse pignus nostre redemptionis et salutis, de quo Dominus ait: »Nisi manducaueritis carnem meam, et biberitis meum sanguinem, non habebitis uitam in uobis .« Et iterum: »Caro mea uere est cibus, et sanguis meus uere est potus .« Quod corpus et sanguinem, secundum quod ipse ait: »Accipite et manducate ex hoc omnes, hoc est enim corpus meum ;« et »Bibite ex hoc omnes, hic est enim calix sanguinis mei .« Indubitanter profitemur eamdem esse carnem que, ex uirgine nata, in cruce passa, de sepulcro leuata, super celos exaltata, sedet in paterne maiestatis gloria. Hoc qui audit incredulus, huic nec Christus  natus, nec passus, nec sepultus est, nec cum Christo partem beate resurrectionis obtinebit. Quod mysterium non alias potest sanctificari, nisi super sacrosanctum altare, quod de terra sibi Dominus per Moysen instituit fieri.

Connubia autem quibus concessa sunt, Dominus et discipuli eius, doctorque gentium et licentiam dedit, et legitima seruare instituit, etc. . .

Si quis autem contra hanc catholicam institutionem senserit, sortem inter fideles habere non poterit. uerum quia illi qui paulo [ante] heretica infidelitate tenebantur, hec que Latina oratione dicebantur, non satis intelligere poterant, audita per interpretem uulgarem excommunicationis [sententia], expositaque sacre fidei professione, pari uoto  se, et quod damnatum fuerat [abiurare], et quod a fidelibus creditum fuerat credere se professi sunt. Sed ad confirmandum sue fidei testamentum, unusquisque eorum in modum crucis huiusmodi + quemdam characterem conscripsit, ut hoc illis signum in extremo iudicio, si fidem hanc seruarent, representaretur ad salutem; si autem preuaricarentur eam, fieret eis in confusionem. Sic itaque omnes, Deo gratias in commune reddentes, et a domno episcopo benedictionis munere donati redierunt feliciter in sua  ,





GERARDI I CAMERACENSIS ECCLESIAE EPISCOPI EPISTOLAE.




EPISTOLA PRIMA. AD ARCHIDIACONOS LEODIENSES  De agendi ratione erga excommunicatos.


GERARDUS, gratia Dei, licet immeritus, episcopus, sancte Leodiensis Ecclesie archidiaconis, illud supplere moribus inoffensis, quod exiuit prerogatiua nominis.

Quoniam quidem semper de caritatis uestre actibus fraterna affectione sollicitor, saluo caritatis proposito uos monere cupio, ne aliquam irrationabilem nouitatem usurpare uelitis, per quam ab ecclesiastice et apostolice institutionis consuetudine discrepare uideamini, in eo specialiter quod prophetica et euangelica auctoritate, necnon apostolica  et sanctorum patrum traditione firmiter et irrefragabiliter confirmatum est; uidelicet ne eos qui, ab ipsis cunabulis totum uite sue spatium in prauis actibus consummantes, et aduersum sanctam Dei Ecclesiam uesano furore intumescentes, nequaquam a sue malitie proposito mansuescere potuerunt, sed nec ulla rerum conuersione, etiam in ipso sue uite exitu, ullam penitudinis correctionem pretendentes, indurati et excommunicati, cum ipsa praue uoluntatis intentione finem uite acceperunt, et iusto iudicio a sancte matris gremio exclusi, et fidelibus debito priuati sunt sepulcro, eos, inquam, absolutionis gratia donandos, et inter fideles indiuisa communitate sepeliendos iudicetis. Quod quidem non  temere a uobis fieri confido, si unde consecrationem honoris accipitis, inde legem totius uestre obseruantie sumere uelitis, et beati Petri apostoli sedes, que uobis sacerdotalis mater est dignitatis, ecclesiastice uobis sit magistra rationis. Ad quam uos promouere pro exiguitatis mee sollicitudine, presentis occasione temporis, si quidem sustinetis, moneor, premissis paucis quidem, sed non uitandis sententiis, ex propheticis euangelicis decretis. Nam quid apertius contra huiusmodi aut quid efficacius occurrere poterit, quam illud quod per Ezechielem prophetam Dominus increpando denuntiat: »Si auerterit iustus, inquiens, se a iustitia sua, et fecerit iniquitatem, secundum abominationes quas operari solet impius, nunquid uiuet? omnes iustitie eius quas fecerat non recordabuntur; in preuaricatione  sua, qua preuaricatus est, et in peccato quo peccauit,  in ipsis morietur.« Et paulo post: »In iniustitia sua, inquit, quam operatus est, morietur .« Unde uobis estimandum propono, si illi preterite iustitie, que fortasse alique fuerant, nichil proficiunt ad euacuandam sequentium malorum maculam, quanto minus, imo nichil, huic ille, que nulle quidem fuerant in omni uita, cui certe nullum tempus preteriit a malitie studiis alienum! Sed ipse Dominus prophetarum, et Mediator Dei et hominum, a beato Petro interrogatus de peccante fratre, modum correctionis sub hoc fine conclusit ut, si per se solum moneri non posset, unum aut duos adhibendos putaret, quibus minime proficientibus, continuo Ecclesie commonendum deputaret; quam si minus audiret, fore sicut ethnicum et publicanum. Cui sententie  continuo subiunxit: »Amen dico uobis, quecunque alligaueritis super terram, erunt ligata et in celo;« Et iterum: »Dico uobis quia, si duo ex uobis consenserint super terram, de omni re quamcunque petierint, fiet illis a Patre meo .«

Quod igitur ex sententia ueritatis in celo ligatum est per eos qui, auctore Deo, principatum superni iudicii sortiuntur, ut uice Dei ligandi auctoritatem accipiant; quis tam precipitate mentis atque exorbitate intelligentie est, ut ligationis huius censuram irritam, non dicam facere, sed confiteri presumat. uerum, quia sepe accidere solet ut erga quemlibet proximum odio aut gratia moueatur pastor, inde recte per prophetam dicitur: »Mortificabant animas que  non moriuntur, et uiuificabant animas que non uiuunt .« Unde beatus Gregorius in homiliis suis : »Non morientem, inquit, mortificat, qui iustum damnat, et non uicturum uiuificare nititur, qui reum supplicio absoluere conatur.« Cause ergo pensande sunt, et tunc ligandi atque soluendi potestas exercenda. uidendum itaque que culpa, aut que sit penitentia subsecuta post culpam, ut quos omnipotens Deus per compunctionis gratiam uisitat, illos pastoris sententia absoluat. Tunc enim uera est absolutio presidentis, cum interni arbitrium sequitur iudicis. Quod bene quatriduani mortui resuscitatio illa significat, que uidelicet monstrat quia prius mortuum Dominus uocauit et uiuificauit, dicens: »Lazare, ueni foras:«  et postmodum qui uiuens egressus fuerat, a discipulis  est solutus. Illum porro discipuli uiuentem soluunt, quem magister resuscitauerat mortuum. Si enim discipuli Lazarum mortuum soluerent, Factorem magis ostenderent quam uirtutem. Ex qua consideratione intuendum est quod illos nos debemus per pastoralem auctoritatem soluere, quos Auctorem nostrum cognoscimus per resuscitantem gratiam uiuificare. Quo contra considerandum est nostro non posse arbitrio solui, quos internus arbiter nullo spiritu satisfactionis animauit. Quid autem ipse dilectus Domini Ioannes de talibus dicat audiamus, ipse inquam, qui ait: »Omnis qui odit fratrem suum homicida est . Hec est, inquit, fiducia quam habemus ad Deum, quia, quodcunque petierimus secundum uoluntatem eius, audit nos. Scimus  etiam quia petitiones habemus quas postulamus ab eo. Qui scit peccare fratrem suum peccatum non ad mortem, petit, et dabit ei uitam peccanti non ad mortem.« Et continuo subiungit: »Est peccatum ad mortem, non pro illo dico ut roget quis .« Ac si aperte dicat: quia orare quidem pro peccato non ad mortem, uoluntatis eius est qui non uult mortem peccatoris. Et hoc consequenter approbat, cum dicit: »quia audit nos.« Quod autem contra intulit: »Est peccatum ad mortem, non pro illo dico ut roget quis,« profecto uult intelligi quia pro huiusmodi orare, diuino est potius iudicio repugnare, sicut ait beatus Augustinus: »Pro aperte impiis orare, quid aliud est quam Deum ad iracundiam prouocare?« Nam et ipse per prophetam Dominus dicit: »Unumquemque  in uiis suis iudicabo .« Et alibi: »Qualem te inuenero, talem te iudicabo.« Et beatus Gregorius in Dialogo suo dicit  quia qualis hinc quisque egreditur, talis in iudicio presentatur: licet, paulo post, quasdam leuiores pas, ut est otiosus sermo immoderatus risus, posse relaxari dicat. Et Scriptura dicit: »Lignum si ceciderit ad austrum, aut ad aquilonem, in quocunque loco ceciderit, ibi erit .« Quale igitur sit pro huiusmodi orare, Psalmista per spiritum terribiliter insonuit, dicens: »Oratio eius fiat in peccatum .« Et Dominus sub specie plebis Iudaice, pro talibus prophetam ab oratione compescit, dicens: »Ne assumas laudem pro eis et orationem .« Ceterum quid Apostolus in prima  Epistola ad Corinthios scribat, sane notum uobis esse non dubium est: »Scripsi, inquit, uobis in Epistola, ne commisceamini fornicariis; non utique fornicariis huius mundi, aut auaris, aut rapacibus; alioquin debueratis de hoc mundo exisse.« Deinde subinfert: »Si is qui frater nominatur, est fornicator aut rapax, cum huiusmodi nec cibum sumere .« Qua in re pensandum est, si Apostolus tam districta animaduersione horum consortia deuitanda moneat, quanam nostri arbitrii spe illum communioni fidelium restituendum estimemus, qui, usque ad ipsum uite exitum, nullo unquam malitie genere caruit, qui nunquam a seditionibus, ab effusione sanguinis, ab incendiis, nunquam a sacrilegiis,  nunquam etiam manus a rapinis continuit; quin potius in ipso uite extremo, pleno uentre rapinis, spiritum uacuum iustitie alimentis emisit, qui manifesto Dei iudicio percussus, nec confessionis uenialem gratiam meruit, nec uiaticum salutis percepit; quem nos quidem, culpis exigentibus, frequenti monitione ad satisfactionem uocatum, sed obstinatius repugnantem, apostolice auctoritatis uirga percusseramus; unde nec in extremo mortis positus, uenie mentionem aut signum ostendit? Unde, ne diutius uos moremur, animaduertat caritas uestra quid de iisdem excommunicatis et ita defunctis Leo papa in decretalibus suis dicat : »Horum, inquit, iudicio Dei causa reseruanda est, in cuius manu fuit ut talium obitus usque  ad communionis remedium differretur. Nos autem quibus uiuentibus non communicauimus, mortuis communicare non possumus.«

Sed fortasse cuilibet subripi potest ut absolutionis mercedem et sepulture aut pecunia aut prediis in usibus ecclesie contraditis querendam arbitretur, asserens ex huiusmodi rebus palatia stare, ecclesias instaurari. Sed hanc eius sententiam qualiter Ambrosius Autbertus refellat, paucis audite. »His, inquit, qui talia dicunt nos ueraciter respondemus quia inde magis palatia ruunt, ecclesie subuertuntur, unde secundum uestram sententiam stare uidentur. Inde gens super gentem uenit, inde regnum in regnum consurgit; inde clades, inde fames, inde excidia, inde oriuntur discrimina; et unde terrenus  dominus placatur, inde Dominus celestis ad iracundiam prouocatur.« uerum quoniam non latet notitiam uestram, quosdam sub obtentu equi et recti, pretendere tale aliquid factum a modernis senioribus; idcirco uos, fratres mei, et inter uos domnum Ioannem carissimum nostrum singulariter conuenio, ne hanc male consuetudinis normam tanquam ab auctoribus sibi seruandam ascribat. Non enim auctores dicendi sunt qui non ea que a Domino et sanctis patribus tradita sancta Ecclesia retinet, sed, libitu suo, quecunque uoluntati occurrunt, seruanda instituunt. Consideret potius quid Dominus Scribis et Phariseis iurgantibus, quod discipuli eius transgrederentur precepta seniorum, responderit: »Quare, inquiens, et uos transgredimini mandatum Dei propter  traditionem uestram?« Et paulo post: »Sine causa, inquit, colunt me, docentes doctrinas et precepta hominum .« Sed si fortasse obiicitis, uestrum parochianum fuisse, et ea gratia liberam absoluendi potestatem uobis uindicatis; de hoc in Meldensi concilio quid sancitum sit in medium proferatur, quod est huiusmodi. »De his qui infra parochiam beneficium aut hereditatem habent, et alterius episcopi parochiani sunt, et dum de loco ad locum iter faciunt, rapinas et depredationes peragunt, placuit nobis ut excommunicentur, nec ante ex parochia exeant, quam que perpetrarunt digne emendent; quorum excommunicatio seniori eorum, et proprio episcopo significanda est, ne eos recipiant  antequam illuc redeant ubi rapinam fecerunt, et omnia pleniter emendent  .«

uerum de hoc satis ad presens dictum. Iam uos fraterne caritatis amore hortamur et petimus ut, quia huc usque a uobis et a loco isto bonus usus et cuncta que ad generalem ecclesiastice dignitatis obseruantiam pertinent, seruata sunt, quod residuum temporis est, summa curetis uigilantia ne antique religionis nobilitas aliqua adinuentionis nouitate imposturetur  ; sed ne seniori uestro, fratri autem et gratia Dei cepiscopo nostro, aliquid preter equum et bonum, quod fortasse ille adhuc minus prouidit, suaderi delectet, quod nos quidem iure incusamusa uobis non adeo curatum, pro Erleboldo scilicet, quem, ut ipsi nos tis, nos, a seniore uestro et  fratre nostro commoniti, excommunicauimus, ob incestum quod cum sanctimoniale commiserat, atque pro aliis malis que in nostro episcopio multa perpetrauerat, quem nunc frater noster absolutum ad communionem sine nostro consilio et monitu suscepit  . Sed parochiani nostri, quos pro ecclesiis quas incenderant, et rapinis quas exercuerant, a communione sequestraueramus, de nostra parochia in uestram, id est in Niuiellam, nobis reclamantibus, sublati, ad sepulturam admissi sunt. uestri etiam, de quibus apud uos planctum habuimus, pro incendiis quoque et aliis culpis similiter a nobis excommunicati, tamen, nec satisfactione purgati, nec absolutione donati, in eodem loco adhuc iacent sepulti  .



EPISTOLA II. AD ADALBERONEM LAUDUNENSEM EPISCOPUM.   De Adalberonis in Laudunensem sedem successoris delectu.


Domino ADALBERONI, sancte Laudunensis Ecclesie episcopo, GERARDUS, gratia Dei cepiscopus.

Et si huc usque uario de uobis plebis rumore nichil mouebamur, dum quidem et ecclesiastice discipline cultibus, et publice administrationis actibus, haud mediocriter sapere uidebamus; nunc tamen stupor quidam mentem nostram perturbat et, ut ita dicam, pene exanimat, cum a uobis tam mirandum atque inusitatum nefas in sancta Ecclesia esse audimus, ut uidelicet unius regimen Ecclesie duobus cedat pastoribus,  et uos eligende successionis uobis arbitrium ascribatis. Quod quidem nec in omni ueteris Testamenti canone, aut apostolica Ecclesia, ipsi bene scitis nulli donatum fuisse. uerum et si aliquem ex sanctis per spiritum de successore prenuntiasse audiuimus, non nostrum est in exemplum trahere, quia, ut ait beatus Gregorius : »Miracula Dei non sunt in exemplum trahenda, sed  admiranda.« Precamur igitur caritatem uestram, ne tanto dispendium honoris, mutando propositum estimetis, quanto diuine ordinationi contraire formidetis; neue Scripturam uobis, sed uos Scripture submittatis: ne, nimis amando sententiam uestram, posteris relinquatis occasionem usurpandi sacerdotii, cui reuera succedet materia seditionis. Nihil enim defuturum arbitramus, si huiusmodi usus increuerit, ut sedes Ecclesie uenales existant, et summa sacerdotii mercature compendiis uenundetur, sicque pecuniosus quisque ad culmen pastoralis regiminis aspiret. Quod autem caritatis fraterne affectu uobis dicimus, precamur ne indignari debeatis  .



EPISTOLA III. AD EBALUM REMENSEM ARCHIEPISCOPUM.  De eadem re.


EBALO archiepiscopo GERARDUS, nullius meriti cepiscopus.

Quoniam quamdam exsecrande usurpationis nouitatem infra diecesim uestram coalescere audiuimus, uidelicet ut una Ecclesia duos habeat episcopos, et alter alterum ad instituendum sibi successorem liberum habeat arbitrium, quod sane nullius auctoritatis constat pondus habuisse, uidemur iam intueri quoddam quasi barathrum patens, de quo fumus temerarie usurpationis erumpens portendit quoddam schismatis incendium futurum, per quod, subeuntibus dissidiis, Ecclesia a sue pacis unitate soluatur. Nos uero quoniam nullum uos huic sententie  prebuisse assensum audiuimus, gratias agimus Deo, de cuius hoc uobis munere uenit ne uos in hoc heresis precipitium pertrahere quis potuerit. Quare paternitatem uestram premonemus, obtestantes per eum qui nos pastores in Ecclesia sua, licet indignos, esse uoluit, ne unquam uos huic adinuentioni, que quidem contra Spiritus sancti ordinationem et totius est Ecclesie catholice institutionem, consensum prebeatis. Quod autem nuper nos conuenire uelle uos ad colloquendum mandastis, illud uestre uoluntati reseruauimus, et maturius agendum censemus, quia inde tanta sancte Dei Ecclesie discrimina oriuntur, unde negligentius eius commodis in commune consulimus  .



EPISTOLA Iu. AD BEROLDUM SUESSIONENSEM EPISCOPUM.  De eadem re.


BEROLDO, nomine et merito episcopo, GERARDUS, nullius meriti cepiscopus, quidquid ad beate uiuendum prestantius

Quoniam quamdam exsecrande consuetudinis nouitatem infra sanctam Ecclesiam coalescere audiuimus,  uidelicet ut una Ecclesia duos habeat episcopos, et unus alterum ad instituendum sibi successorem liberum habeat arbitrium, quod sane nullius auctoritatis constat pondus habuisse, uidemur iam intueri quoddam barathrum patens, de quo fumus temerarie usurpationis erumpens portendit quoddam schismatis incendium futurum, per quod, subeuntibus dissidiis, Ecclesia a sue pacis unitate soluatur. uerum, quoniam, si in hanc rem assensum adhuc prebuistis, nondum auditur a nobis, fraternitatem uestram premonemus, obtestantes per eum qui nos Ecclesie sue ministros et pastores esse uoluit, ut, si hoc uestro constat esse consilio, diuine ordinationi cedendum potius estimetis, quam proprio arbitrio impendatis; ne tam uos carnalis amor in sinistrum  rapiat, quam spiritualis feruor in zelum rectitudinis accendat. Sin autem, nunquam uos in hoc heresis precipitium quis pertrahat, ut huic adinuentioni, que quidem contra Spiritus sancti ordinationem et totius est Ecclesie catholice institutionem, consensum prestetis  .



EPISTOLA u. AD LEDUINUM ABBATEM SANCTI uEDASTI.  De incendio ecclesie cathedralis Atrebatensis.

GERARDUS, nomine non merito episcopus, LEDUINO abbati et omni congregationi sancti Patris nostri uedasti, sub eo degenti, et omnibus hanc paginam deuote legentibus, et uita et pax a Deo multiplicetur, qui est uita et gloria cunctis in se credentibus.

 Quoniam sancte matris Ecclesie cognouimus uos esse filium, imitando patrem uestrum, misericordem Deum, qui ad sue bonitatis similitudinem uos sibi in adoptionem procreauit filium, Deo et caritati uestre gratulamur multum. Pre ceteris enim filiis eidem Ecclesie matri ad presens, Dei iudicio, afflicte, per compassionem animi honorem exhibuistis debitum. Legimus enim, in libris Regum, Dauid regem et prophetam benedixisse uiros Iabes Galaad, qui Saul regem sepelierunt, quamuis deiectum et a Deo reprobatum, dicentem: »Benedicti uos a Domino, quia fecistis misericordiam cum domino uestro Saul et sepelistis eum .« Si enim illi benedictionem a rege et propheta Dauid promeruerunt, qui quamuis deiecto et a Deo reprobato  Sauli misericordiam fecerunt, multo magis uos qui fecistis misericordiam cum domina uestra omnium matre, sancta uidelicet Ecclesia. Si enim Dei Patris caritas ostenditur in Filio, qui per mortem carnis animam suam posuit pro genere humano, eiusdem Filii imago monstratur et in illo qui necessitatem patienti suo miseretur proximo. Si uero hoc caritatis commercium ei conceditur qui consolatur proximum, quanto magis illi qui honorauit misericorditer Ecclesiam, generalem matrem fidelium, et insuper Mariam genitricem Dei Redemptoris omnium? Sed, ne diu mee mentis uobis celetur affectus, non longis uobis patefaciam sermonibus. Subrepit namque  mihi plus solito timor et dolor, qui, licet sit mihi per usum uetus, fit tamen semper per augmentum nouus. Nam si aliquando meipsum secundum qualitatem uite aspicio, in amaritudine uersor, quia in bonis deficio, in malis perduro. Si quando uero ad ea que in mundo sunt perspicienda mentis oculum attollo, cuncta quia in maligno sunt posita uideo. Quanto mundus feriatur gladio, quibus populus intereat percussionibus manifeste considero, ac per hoc adhuc maiora uenire timeo, quia nostro sacerdotali peccato fieri confiteor, sicut scriptum est, testante beato Petro apostolo: »Quoniam tempus est ut incipiat iudicium de domo Dei .« Et in Ezechiele: »A sanctuario meo incipite .« uerbi gratia, ueluti in presenti Sancte  Marie Atrebatensium manifestum est ecclesia, quam, III Kal. Augusti, ignis adueniens de celo totam combussit, uidentibus cunctis. Unde timeo nimium diuine animaduersionis hoc fuisse iudicium uenientis super filios hominum, ut, sicut olim ante aduentum Domini, ob signum misericordie, eo in loco alba uellera duo leguntur cecidisse: ita, ob significationem ultionis diuine, que uentura est super diffidentie filios, ignis ueniret cum sulphure; qui terrendo moneret electos, ut possent a facie arcus fugere, et exureret impios et peccatores, qui Christo semper detrahunt filiis Ecclesie. Solent enim de nobis dicere, ministris Ecclesie: Hi sunt pastores populi, qui non uere pastores sunt, sed lupi, comedunt enim peccata populi, quia fructus ecclesie in  stipendio quotidiano percipiunt; sed nec orationis studio, nec predicationis uerbo, nichil penitus insudant, ac per hoc, quidquid aduersitatis sit in seculo, uidelicet mortalitatis, pestilentie, famis, dicunt promereri, et incipere a sanctuario. Et uere a sanctuario, quia, secundum illud uaticinium Ieremie: »Dispersi sunt lapides sanctuarii in capite omnium platearum .« Sed siue sit hereticus siue falsus Christianus qui hec opponit fidelibus, ei respondeatur quod ait in Epistola sua beatus Petrus: »Si hec primum a nobis, quis eorum finis qui non credunt Euangelio Dei? Et si iustus uix saluabitur, impius et peccator ubi parebunt? .« Et iterum, quod ait Dominus Galileis in Euangelio, qui ei nuntiauerant quia  sanguinem suorum miscuerat Pilatus cum sacrificiis idolorum. Quibus respondens dixit: »Putatis quod hi Galilei pre omnibus Galileis peccatores fuerunt, qui talia passi sunt? Non, dico uobis; sed, nisi penitentiam habueritis, omnes similiter peribitis.« Et iterum, quod ait de decem et octo supra quos turris in Siloa cecidit, et eos occidit: »Putatis quod ipsi debitores fuerunt preter omnes habitantes in Hierusalem? Non dico uobis; sed, si penitentiam non egeritis, omnes similiter peribitis .« Quid plura? Hec namque, fratres karissimi, secundum Euangelium Dei, et apostolum Petrum eorum respondenda sunt stultitie, propter fidelitatem  et honorem Ecclesie, et tamen non possumus negare quia uera sunt multa que de nobis quotidie insultando student diffamare. Sicut enim ait beatus Gregorius : »Mundus est plenus sacerdotibus, sed tamen in messe Dei rarus inuenitur.« Et iterum: »Qualis populus, talis sacerdos.« Unde necessarium duximus ut, quia per uite nostre exemplum grex Christi proruit ad interitum, per uite nostre meritum reuocetur ad Christum, predicando illud euangelicum, ut faciant omnes penitentiam qui ceciderunt per culpam. uos ergo, fratres karissimi, qui iam seculo renuntiastis, stantes in portu Domini, subuenite nobis laborantibus in mari, orantes Deum orationibus et ieiuniis ne ueniat super nos iudicium ire Dei  .



EPISTOLA uI. AD FULCONEM AMBIANENSEM EPISCOPUM.  De episcopo Taruanensi inique expulso.


Domino Ambianensium episcopo FULCONI, GERARDUS, gratia Dei Cameracensium episcopus, et huius uite innocentiam et celestis cum angelis gloriam.

 Quod confrater noster Taruanensium episcopus Drogo a comite Balduino tantis iniuriis impulsatur, plorandum est non solum nobis confratribus suis, uerum etiam cunctis fidelibus Christianis. Quod certe, ut audiuimus, non aliter quam ille qui patitur, fraterne intuitu caritatis egre portamus. Quis enim tam seuus aut duricors, qui sedem ecclesiasticam uiuo pastore non defleat uiduatam? Ergo monemus uos, in Dei nomine, atque precamur, ut fratri deiecto, quocunque modo potestis, succurrere satagatis. Nullus enim, Deo gratias, melius potest, et certe debetis, quia olim uester fuit clericus, ac uestro suffragio ad tante dignitatis gratiam sublimatus; decet enim uos meminisse, quam obnoxius sit et canonicis et apostolicis sanctionibus quicunque  episcopum quemlibet naufragantem distulerit adiuuare, si possit. uestram itaque caritatem humiliter imploramus ut, domno archiepiscopo, una cum fratribus ceteris cepiscopis conuocatis, ad suffragium fratris regem fortiter excitetis; quippe hoc ei intimantes quia, si sanctam Ecclesiam mutilari permittet, celestis ira regnum suum discindet  .




ANNO DOMINI MLI.
HUGO LINGONENSIS ECCLESIAE EPISCOPUS.





NOTITIA HISTORICA.


 Hugo de Breteuil, Gilduini Britoglii, seu Britolii in finibus Bellouacorum comitis filius, frater ualeriani, qui in prelio apud Barrum commisso uulneratus in geniculo postea monasticam uitam professus est in cenobio S. uitoni, et ibidem post Richardum constitutus abbas, ut refert Hugo Flauiniacensis in Chronico uirdunensi, fuit canonicus Carnotensis, deinde Lingonensis antistes. Eius ad hoc munus euectionem sic refert Chronicon S. Benigni: »Morte Richardi rex, consiliis regine ad iram animatus, iterum dedit episcopatum cuidam clerico Carnotensis Ecclesie. Hugo hic erat dictus, fuissetque utile uas in domo Domini, si iuuenilia desideria euitare et superbiam calcare curasset. Sed is, adiecta crudelitate, eundo per fas et nefas ad ultimum, postquam  octodecim per annos Lingonicum tribulauit clerum et populum, pulsus fuit a sede.« Consonat Besuensis chronographus: »Cum cepisset episcopatum, non  fuit ut decuisset, circa Dei ecclesias sollicitus augmentator, sed e contrario negligens et distractor.« Et suum cenobium speciatim queritur multis uexationibus attritum fuisse, repugnantem Ulgerium abbatem, male habitum, depositum, et cum pluribus e suis monachis captiuum ductum Diuionem, apud Sanctum Benignum. Ei, sedem Lingonensem petenti, ne qua uis, ut decessori, inferretur, Henrico principi cetaneo placuit adesse presentia, et Richardi sortem reformidantem in cathedra collocare, inquit Lingonense Chronicon post Besuense. Interim efflauit animam Robertus rex, unde precipiti cursu rediit Henricus; nichil tamen huic Hugoni derogatum, qui, et defuncti et noui regis patrocinio fultus, pacifice rexit.

 De illo quid sentiendum sit difficile est definire. Non ita malum initium fuisse, uel ipsi chronographi, iam relati, innuunt. Multa multis religiosis beneficia  contulit, Diuionensibus potissimum, et Sanctorum Geminorum canonicis, Polongiacensibus sanctimonialibus, ac etiam Besuensibus monachis, quibus attribuit Lingonensem Sancti Genulfi capellam in prioratum. Effecit ut B. Marcello Cabilonensi, in cetu publico procerum Burgundie apud Paluellum, bona in pago Floriaci ad Oscaram fluuium sita restituerentur. Dedit et eidem ecclesiam Sancti Georgii eiusdem Floriaci, Aluisio priore. Nescio cur Besuense cenobium eiusque abbatem Ulgerium male habuerit; uerum scio socium et cooperatorem habuisse Halinardum tunc Sancti Benigni moderatorem, postea Lugdunensem archiepiscopum, uirum ubique spectatum ut sanctissimum. Ad tribulationem cleri et populi Lingonensis quod spectat, dici posset id  meritos fuisse, idque illi a regibus iussum, ut infaustam et non meritam Richardi sortem et necem ulciscerentur. Addi etiam posset in eius apologiam eum, a quibus tantopere uituperatus est, impense nonnunquam laudatum: sic enim de eo loquitur Besuensis chronographus: »Hugone, pontificali in cathedra feliciter presidente Ecclesiamque Lingonice sedis pie regente, uerum calamum cohibet eius depositio, et horrendorum criminum accusatio.«

Sub eius episcopatus initio, cum Robertus Burgundie dux, sibi fundum, nomine uiuarium, super Oscaram fluuium uindicasset, ac Benignioni monachi illud repeterent, ut sibi a Willermo comite pro Henrici ducis anime salute collatum, eis restituit, et restitutionis chartam edidit ab Hugone nostro  subscriptam, in qua sic loquitur: »Ego Hugo subiectam subtexui per quam . . . . excommunicans anathematizo, anathematizansque excommunico, ut nullius . . . . . persona regis, ducis, presulis, abbatis, comitis, etc. ulla occasione in predicto uiuario quidquam possessionis aut consuetudinis audeat accipere. Largitione famosi Hugonis presulis Lingonensis Ecclesie, Besuensi attributa est Ecclesia Sancti Genulfi;« sed et »uilla, que uocatur Bannus, iure perpetuo concessa,« inquit Harduinus in charta anni 1059. Refert Perardus chartam, in qua sic loquitur Hugo: »Dum quodam tempore de stabilienda Ecclesie  republica diligenter tractaremus  Christi suffragio, ad sublimiora meliorando proueheremur, uenit ante nostre magnitudinis  presentiam noster fidelis Wido, postulans ut sibi liceret per nostre auctoritatis ministerium, in quadam Ecclesia in honore B. Stephani dedicata tales clericos mittere qui ibi communiter uiuendo canonice regule se deuote submitterent . . . . . Cuius desiderio satisfecimus  tradidimus suprascriptis canonicis altare eiusdem ecclesie, cum omnibus que nobis antea solitum erat persoluere, preter subiectionem et trium solidorum censum, quos quibusque annis sedi nostre reddi constituimus . . . . .

»Actum Lingonis publice, anno incarnationis Dominice 1032, indict. XX, an. I Henrici Francorum regis, et pontificatus Hugonis.«

Anno sequenti, indict. I, quamdam ecclesiam  Sancti Florentini, quam miles, Aymo nomine, de se beneficiali iure tenebat, ipso milite postulante, dat Warnerio Sancti Stephani preposito, cum seruis, mercato, teloneo, etc., ad usum clericorum illic residentium, ea tamen conditione, ut subiectionem abbatie Sancti Stephani prelatis exhibere non negligant; deprecante Aymone, comite fideli suo, reddit ecclesiam Sancti Petri sitam in uilla Mora, monasterio, cognomento Pulchrada, uel Saxonis Fontane, sancto Benigno eiusque abbati Halinardo.

Actum Lingonis publice, regnante Henrico rege, anno uIII.

Si initium Henrici sumamus a prima eius coronatione, datum est hoc diploma an. 1034; si a morte patris, an. 1038. Ad annum 1042 refert Mabillon. preceptum  quo Rotbertus Burgundie dux onerosas consuetudines in uilla Gilliaco Sancto Germano Pratensi remittit, cuique subscribit Hugo noster. uerum in temporis adnotatione non mediocris est difficultas. Sic eam refert Duchesne: Regnante Henrico Francorum rege, anno X, Hugone Lingonensi presule episcopali cathedre presidente, anno quinto. Idem est initium regni et episcopatus eorum, cum patris mortem acceperit Henricus, Lingonis positus et Hugonem in sedis possessionem immittens. Atque adeo amborum decimus annus simul currat necesse est, si Henrici initium a morte patris sumatur; si uero ab anno 1027, quo in uiuis agente patre coronatus est, ut probat Mabillon., eius decimus annus non erit 1042, sed 1036, qui fuit etiam quintus pontificatus  Hugonis. Scio hic nos supponere Robertum regem e uiuis ereptum fuisse anno 1032, quod quidem asserit Holgandus, sed negant uiri doctissimi, eius mortem consignantes, alii anno 1031, alii 1033; sed hic a nostratibus monumentis recedere non possumus. Obiit Guillelmus  anno 1031 ipso circumcisionis festo, hoc est prima die anni 1032 pro nostro anni computandi modo. Eodem porro anno 1031, mense Augusto, obierat Lambertus, cui a Roberto substitutus est Richardus, qui aliquot diebus supra quinque menses sedit. Ergo iam in choato  mense Februario anni 1032, ueneno sublatus est. Cum ergo nonnisi postea, ab eodem rege designatus fuerit episcopus Hugo, ex hac profecto uita nonnisi anno 1032 migrauit.  Memoratur eodem anno 1036, indict. Iu, in instrumento, quo Richardus miles dat »mansum unum« in loco qui uocatur Fontanellas.

Anno 1037, subscribit charte, qua Reginaldus comes dat Flauiniacensi cenobio, apud Salinum uillam, arcam unam cum caldaria. Rainaldus Castellionensis comes, monasticum habitum in cenobio Benigniano induens, ei nonnulla concedit et concessionis testis est Hugo, anno 1038, indict. uI, mense Septembri, die secunda mensis, feria uII, regnante Henrico Francorum rege fratre Rotberti ducis Burgundie, anno XI regni eius. Hoc ipso anno, chartam edit qua significat se, cum sepe uisitaret Diuionense cenobium, cetui  monachorum interesset, Deique seruitium assidue ab eis fieri cerneret, pietate motum dedisse S. Benigno »ecclesiam in uilla, uocabulo Itzium, constitutam,« etc. Hanc porro chartam habemus. Appositum est illius signum diplomati, quo Robertus Burgundie dux saluamenta trium uillarum Sancto Benigno remittit anno ab incarnatione 1043, indict. XI, secunda hebdomada Quadragesime, feria tertia, prima die mensis Martii, regnante Henrico Francorum rege, anno XIII ipsius monarchie. Charta, qua Gibuinus clericus dat Sancto Petro Besuensi hereditatem suam in uilla, Blaniaco nuncupata, sic explicit: Actum anno ab incarnat. Dom. 1044, indict. XII, III Idus Iunii, die festiuitatis sancti Barnabe apostoli, Henrico regnum Francie tenente; et Hugone,  qui postea repulsam meruit in presulatu sancte Lingonensis Ecclesie, nunc uero pastoris nomine presidente. Quo eodem anno subscripsit diplomati institutionis canonice Sancti Pauli, quod eius testamentum uocat Chiffletius. Scripsit »Tractatum de corpore et sanguine Christi contra Berengarium,« quem ex duplici ms. Bibl. Regie et Corbeiensi edidit noster D. Lucas d'Acherius ad calcem operum Lanfranci, qui sic incipit: HUGO Lingonensis, episcoporum minimus, BERENGARIO, in quibusdam reuerentissimo sacerdoti Deum sapere. Unde discimus sacerdotem fuisse Berengarium. Acta quoque sancti uictoris stricta oratione descripsit.

Demum, anno 1049, Remis celebratum est a Leone IX papa concilium 20 antistitum cum 50 fere  abbatibus, et aliis ecclesiastici ordinis quamplurimis. Adfuit Hugo noster, qui in prima sessione plurium criminum accusauit Pultariensem abbatem, de quibus, cum se purgare non potuisset, depositus est. In secunda sessione ex accusatore reus proclamatus est, a Petro Romane Ecclesie diacono accusatus de episcopatu Simoniace comparato, de Simoniaca sacrorum ordinum collatione, de telorum gestatione, de homicidiis, adulteriis, de tyrannide in clericos, de populi oppressione, aliisque criminibus; quibus uerbis, inquit Historia concilii, fidem prebebant plurimi delatores qui aderant. Plurimum commotus episcopus postulat ut aliquot adhibere liceat in consilium, et Lugdunensem ac uesontiensem archiepiscopos elegit; rogatque secundum ut  pro se causam dicere uelit. Quod ille aggressus sese statim diuina uirtute elinguem expertus est, unde coactus est Lugdunensis antistes; Hugonem a se uenditos ordines, extortam a presbytero pecuniam confessum, cetera crimina penitus denegare asserit. Iudicio in crastinum dilato, ipsa nocte se subducit episcopus, unde ab uniuerso cetu excommunicatus et sacerdotio depositus est. uerum postea penitens rediit ad Leonem, et cum ingentibus lacrymis publice crimina confessus spontaneam suscepit penitentiam. Deinde pontificem Romam reuersus secutus est nudis pedibus iter faciens, synodum, que tum habebatur nudus et excalceatus ingressus est, lacrymis ora perfusus, manu deferens uirgas, quibus cederetur, ueniam et misericordiam lamentabili  uoce implorans. Ad tale spectaculum flere omnes, suspiria emittere et ueniam precari; commotus pontifex indulgentiam supplici concedit, atque pius pater penitenti filio stolam primam et annulum amissi episcopatus cum sandaliis restituit, atque adeo et ipsum pontificatum, dummodo Lingonensis Ecclesia, uel quelibet alia eum in episcopum uellet accipere. In patriam rediens in morbum incidit, et habitum monachi, sub nomine cenobii Sancti uitoni, cui ualerannus ipsius frater preerat, a quibusdam Cluniacensibus monachis uie comitibus petiit et accepit pieque decessit apud Biternam, inquit auctor uite Garnerii Sancti Stephani Diuionensis prepositi, ac catalogo fratrum Sancti uitoni ascriptus est, ut testatur Laurentius, de Leodio  illius loci alumnus. uidetur ergo obiisse non uirduni, ut plerisque placet; non Biterris, ut domno Fiot uisum fuisse ex eius uerbis in notis ad uitam Garnerii inferri potest; non hic quidem, quia ex hac uita decessit redeundo in patriam, ad quam sane per urbem Biterras non erat Roma redeunti; non uirduni, nec enim ibi uestem monachicam a Cluniacensibus, sed ab abbate Sancti uitoni aut a monachis eiusdem cenobii accepisset. Obiit ergo in itinere in quadam uilla, Biterna nomine, Narrat Wibertus, in uita Leonis, eum in redeundo, nimis attritum ieiuniis aliisque penitentie operibus exhaustum in bona perseuerantia uitam reliquisse presentem. Eius anniuersarium celebratur uII Idus Februar.





HUGONIS TRACTATUS DE CORPORE ET SANGUINE CHRISTI CONTRA BERENGARIUM.


 Hugo, Lingonensis episcoporum minimus, BERENGARIO, in quibusdam reuerentissimo sacerdoti, Deum sapere.

 Rerum existentium, uirorum acutissime, naturam, si bene perspiceres, si Patrum sententias, non tam exili quam prauo studio, scrutareris, sacramentum  corporis et sanguinis Domini nostri Iesu Christi non ita crederes celebratum ut corpus esse diceres, et incorporeum predicares. Perinde, si perpenderes quod amplitudo diuine potentie sensuum excedat circos, nec possit sensualiter ambiri quod in uos informet sensus, os nimis extensum contraheres, contractum corrigeres, correctum denique contineres. Dicis enim, nimis extense loquens, in huiusmodi sacramento, corpus Christi sic esse ut panis et uini natura et essentia non mutetur; corpusque, quod dixeras crucifixum, intellectuale constituis. In quo euidentissime patet quod incorporeum confiteris. Qua in re, uniuersalem Ecclesiam scandalizas, ipsumque tuum offendis auctorem, qui palpabile obtulit quod incorporeum affirmas. Namque si panis  et uini natura et essentia reali principalitate, post consecrationem, persistunt, translatum nichil potest intelligi, et si quod adiunctum est sola fit intellectus potentia, reuera non capitur quomodo, uel unde, uel idem sit quod adhuc non subsistit. Est enim intellectus essentiarum discussor, non opifex; iudex, non institutor. Et quamuis rerum uel monstret uel figuret imagines, nullum corpus materiali producit exordio. At si panis et uini sacramentum, ob solam salutis potentiam, cum nato et passo unum atque idem est; similiter auctori nichil refert hoc sacramentum eodem iudicio, eadem intelligentia baptismum uel esse, uel dicere, uel quidquid in sacramentis salubriter celebratur, sicut patet in plurimis; uelut, si procul iustitie aliquem dixeris eumdem  cum regibus, hoc ipsum ad patricium referas, hoc ad Cesarem, si uelis. Quod si hoc modo Christi corpus applicas ad sacramentum, inde quod hec communis uirtus, hec publica fortitudo, commune et publicum malum sit. Porro autem, si ex sua essentia uel natura non habent salutis potentiam, habent eius contrarium, sicque, dum in sua natura permanserit, erit impotens sacramentum. Per quod euidenter consequitur corpus Christi sic esse imbecille, si panem, qui in sua natura permanserit, dixerit corpus esse. Quapropter necesse est ut aut panem omnino a sua natura deiicias, aut ipsum Christi corpus dicere non presumas. Quod si forte dixeris et suam naturam retinere, et tamen non esse impotens sacramentum, contra rationem loqueris;  si cui naturam conferes, inherentiam [al., inherentia] tollis. Omnes enim res, dum in sua natura consistunt, ab inherentibus nature non recedunt. Quid ergo de aqua in uinum conuersa dicis? Dices in sua natura mansisse, et tamen uinum esse, aut dices non esse uinum; sicut nec panis [al., panem] corpus nisi saporis potentiam. Quodcunque horum dicas mirabiliter furis, profundissime fundis, solitarius hauris. Attritum dicit quod incorruptibilis al., incorruptibile] est, facisque consequentiam, quam quedam destruunt elementa. Putas enim, non bene intelligens, attrita queque consequenter corrumpi. Sed uide quia ignis plagatus non corrumpitur, et er non doluit a sagitta. Quod si ipsum dixeris  augmentari eo quod in dies immolatur, lechythum non dices non minui, cum ex eo quotidie caperetur. Si uero non imminutum protuleris, et sumptum et integrum confiteris. Ergo si hoc potuit Elias, quare hoc non potuit et Deus? Frumentum mulieris Sarephtene huiusmodi azymis presignauit; hoc ipsi presignauerunt panes, millibus satiatis, totitas [al., deitas] non solum seruata est. uerum etiam bissenos redundauit in cophinos. Quos qualiter gratuitos [al., gustatos], uel unde augmentatos, si dixeris, per eamdem hoc esse potentiam respondemus; tuaque de ipsis confessio fides est sacramenti certissima. Natura etenim stabilis, per longeuos obtentus, libertatem constantie pactumque uirtutis, quo dominatur, in rebus plerumque per  quem obtinet, soluit [al., perobtinet solum]. Alioquin, nisi ita concederes, uideatur [al., uideretur] inuicto obstare Deo. Quod sibi auferre non potest qui ibi [al., tibi] concesserit que de Christi corporis sacramento presumptuose suades. Qua in re alios quidem uincis, sed ipsorum furorem armas, qui diuine potentie detrahentes naturam rerum factione [al., factricem] dicunt. Proinde, o in cunctis aliis reuerentissime uir, assume tibi fidem, quia iustus ex fide uiuit , et fide mundantur corda, sicut scriptum est: Mundans fide corda eorum. Et que in mysteriis ideo tenenda maxime est, quia, sicut alibi scribitur, ipsa mentis dubietas licet bone uite sit, qui accipit, excludit, ne ad eius sacramenti intelligentiam pertingat. Quod tecum  sepius reuoluendo, ne ultra, queso, argumenteris de omnipotentia diuina. Sicut enim non capis quomodo uerbum caro factum sit, sic non potes capere quomodo panis iste mutetur in carnem, et uinum in sanguinem transformetur, nise te docuerit omnipotentie fides. Alioquin luctaris cum Deo; sed non in brachiis patriarche; sed neque cum aurora imo etiam tota tua hec luctatio nocturna est, magis quam uidetur esse insidiose luctantis quam amicabiliter amplexantis. Que nimirum luctatio non solum non meretur, sed perdit; et non a merito erroris immunis est, quasi durare nolueris [al., uolueris] currendo incurret mortem. Propter quod philosophie tue suadeo tenere quod scriptum est. Tolle, inquit, luctatori coronam, lentus iacebit in  stadio. Desiste ergo fore erroris miles, desiste impugnare celeste mysterium, perpende quod Dei uoluntas, et uerbum omni nature supereminet, et, qui in facturis potens est, potentem transformare credas, sicut scriptum est: Mutabis ea, et mutabuntur . Dei enim uelle pro facto est. Exue igitur erroris inuolucrum, et casto fidei uelamine in mentem para. Memorare quod in Ambrosio legitur de sacramentis , quia corpus quod conficimus ex uirgine est; cum dicit quia ex uirgine est, partum dicit, et non alicui simile, sicut tu per potentiam iudicas. Hoc certe intellexi, cum ad te de mysteriis sermonem adorsus, fidem tuam curiosus [al., curiosius] inuestigarem, quam  longe sis a testibus tuis Ambrosio scilicet et Augustino, a te quidem appellatis, sed ipsis non ita testantibus, probare paratus sum, cum eos per eosdem tuis assertionibus uideam refragari, eisque maxime quibus te per eos auctorizas. Ipsi enim uere liberi, ab errore non quasi uelamen habentes malitie in suis significantibus sonis, hoc celeste conuiuium nulli comparant, nulli simile dicunt; sed sicut alter eorum dicit Deum suis uocibus, et non alienis assertionibus estimandum, per cuius distribuendum uerbum, ex edibili sacramento carnis et sanguinis efficientiam de spirituali secreto procedere, nec ipsam carnem aliam, nec ipsum alium sanguinem, quam unde incarnatus apparuit plane, et simpliciter crediderim,  sicut semel accipiens formam serui, sicut pro nobis quotidie hanc in se suscipiens creaturam, faciens suum corpus occulta quadam recreando potentia; sicut dicit beatus Augustinus in libro quarto [al., tertio] de Trinitate ; ubi Paulum apostolum Christum significando predicasse commemorat. »Corpus, inquit, Christi et sanguinem dicimus, sed illud tantum quod fructibus terre acceptum et prece mystica consecratum, rite sumimus ad salutem spiritualem, in memoriam pro nobis Dominice passionis, operante inuisibiliter Spiritu Dei;« sicut scriptum est in libro Sapientie. Creatura, inquit, Factori deseruiens extenditur in tormentum aduersus iniustos, et lenior fit ad benefaciendum his qui in te confidant. Propter quod et tunc  in omnia se transfigurans omnium nutrici gratie tue deseruiebat ad uoluntatem horum qui te desiderabant . Quod exemplum, licet ab alienis assumptionibus uel conuersionibus, aptum sit, sicut cum forme uisibiles ab incorporeis assumuntur, uel cum rerum conuersiones fiunt, sicut aque uere in uinum uerum. Huic maxime [al., tamen maxime] conuenit sacramento, in quo panis et uini creatura Deo sic deseruire probatur ut perseuerantiam quam exhibuerat nature, inuisibili celeritate permutet, et se in omnia transfigurans, hoc est in eum, in quo omnia sunt, aut qui omnium est homo Christus. Corpus eius ipso Recreatore [al., Creatore] fiat, quod extendatur in tormentum iudicii aduersus iniustos, hoc est in eos qui indigne suscipiunt, et lene ad ipsos  sit, qui in uirtute et ueritate mysterii sibi uitam inuenire confidunt.

Per hoc autem quod dicit ad uoluntatem horum qui te desiderabant, doceri oportet eos qui uite sacramenta desidiose et ignoranter accipiunt. Ac per hoc non ei corporantur, in quem ipsa transeunt sacramenta. Sedens quidem, sicut in Salomone legimus ad mensam potentis, scito quoniam talia oportet te preparare. Quod exponens sanctus Augustinus dicit : »Que est mensa magna, nisi unde accipimus corpus Christi et sanguinem? Quid est scito quoniam talia te oportet preparare, nisi quod beatus Ioannes exponit?« Sicut Christus pro nobis animam posuit, sic et nos debemus  pro fratribus animas ponere . Ad hoc salutare conuiuium cum desiderio currendum est, quia Christus hoc ipsum cum desiderio celebrauit, sicut ipse in Euangelio ad discipulos suos dixit: Desiderio desideraui hoc Pascha manducare uobiscum antequam patiar . Ad hanc mensam Iudeos Augustinus inuitans in libro contra genera hostium , sic dicit: »Seuistis, o Iudei, occidistis, sanguinem Christi fudistis. Quid facere nunc habetis, nisi ut credentes baptizemini; et bibatis habetis, nisi ut credentes baptizemini; et bibatis sanguinem quem effudistis? Non est quod horreatis, fusus est sanguis medici, et factum est medicamentum phrenetici.« Sicut Augustinus de Paulo phreneticum patienter tolerauit, sustinuit  me ferientem se, donauit mihi feriri per se. Quid tibi, queso, uile est in ipsa que in Christi corpus transit creatura? Nam et corpus quod Christus sumpsit ex uirgine per naturam quidem corruptibili, et si non corrupta per coitum, ex eodem exstitit elemento, ex quo fructus sacramentorum processit. Licet enim uirgo peperisset, non sicut genuit nata est, nec a uirginibus descendit parentibus, sed ea conditione nascendi que cunctis mortalibus perseuerat. Aliter paritura defluxit, et uerbum incarnatum non ex alia quam ex terrena substantia generauit, sicut Augustinus dicit in libro De uerbis Domini: »Adueniens, inquit, diuinitas in uterum uirginis Marie auctoritate illa qua Adam in paradiso de limo terre formauit, carnem sibi ex substantia  ipsius Marie fabricauit.« Ex hac ipsa materia ipsos quoque sacramentorum fructus nouimus procreari, quos catholice oblatos, secreta deitatis potentia, per sanctum et inuisibilem Spiritum carnem Christi, et sanguinem fieri confitemur. Unde iterato apud Augustinum habetur: »Quis, inquit, ea facit, nisi qui dixit ut hec terra produceret, et in eodem uerbo suo, que creauit, et regit, atque agit.« Dei namque incommutabile uerbum, humiliter concarnatum, mortalibus, sicut nos inhabiles, et minus idoneos per sacramentorum fidem in nouam transtulit creaturam, quod nemo uidere potest, nisi [al., qui non nisi] qui non distinctiones membrorum in nobis considerat; sic ipsam mysteriorum materiam summa sibi corporauit [al., concorporauit] uirtute; quod  ideo inuisibiliter est credendum quia inuisibiliter est factum. Sicut enim uerbum Dei in carne inuisibile fuit, quod tamen factum erat, sic ista ipsa caro quia iam in uerbo consistit, quodammodo inuisibilis facta, quodam iterum necessario pioque consilio ad gustus suffragium panis et uini quibusdam qualitatibus, occultatur. Sed spiritualibus oculis ipsa carnis ueritas non negatur. Alioquin fides tanti mysterii deperisset, si cruor in calice fieret manifestus, et si in macello Christo [al., Christi] ruberet sua caro, rarus in terris ille qui hoc non abhorreret. Sed cum uita eterna non nisi edenti promittatur, perpetuarent morti, qui Christum non cenassent. Sicut enim medicus fastidienti egro austeram potionem per alienas  dulcedines temperando saporat, tantoque intentius, quanto eam amplius nouit profuturam; sic noster Procurator, et prouidus conuiua prandium sue carnis coaptauit horrentibus, ut, prioris creature uultibus reseruatis, ex forme uisione animosius caperetur. Similiter cum tantum Deus esset in sua immortali essentia prouidens humanum genus non posse reparari, si non moreretur per carnem, qui mori per diuinitatem non poterat, occultauit se nostre carnis amictu, et per assumpta membra passus est sine uisione sermonis; quem, nemo licet uiderit, ut reor, non dicet defuisse.

Qua in re sicut haberet immortalem et inuisibilem per corpus disposuisse mori, sic ipsum eius corpus ingustabile per naturam, per formam, per  speciem manducabile contulit, ne abhorrendo cruentum ipsa ieiunitas condemnaret, quos liberatos morte refectio sacrosancta satiaret. Quid enim tam optabile deuenit in habitum quam ipso pasci, ipso refici pane, qui tanta uirtute nos saginat, ut Christo corporati [al., concorporati] medullitus adipemur, et homo interior spiritualiter pinguescat? Ad istum capiendum, comedendum, nutrimur. Per istum lactamur fide, pascimur specie [forte spe]. Per ipsum iam filii Dei sumus, sicut scriptum est: Filii Dei sumus per gratiam, per fidem, per sacramentum, per sanguinem Christi, per redemptionem Saluatoris. Cibus immortalis, et sanctus, per quem nos uegetemur [al., uegetamur] et ille non minuitur. Panis iste, sicut lux plurium oculos pascens,  et tamen tanta est quanta erat. Sacramentum fidelium, quod soli agnoscunt fideles, tunc unicuique uita est; si quod in sacramentum uisibiliter sumitur in ipsa ueritate spiritualiter bibatur; aliter non satiaretur mens; aliter non recrearetur anima, sicut Augustinus dicit: »Omnino non satiaret me Deus, nisi promitteret se ipsum Deum.« Ergo ubi est ista promissio, Panis, inquit, quem ego dabo caro mea est pro mundi uita?  Sed dices panis hic, sed non Deus promittitur. Audi iterum: Ego sum, inquit, panis uiuus, qui de celo descendi . uiuus est, et uiuos facit. Nam iterato sic habes: Si quis manducauerit ex hoc pane, uiuet in eternum . Audisti quia uita est. Sed que uita? uita distinguibilis, discretibilis, distans.  Quare? quia perpes, quia eterna, quia salubris, quia corruptionis nescia, quia felicitatis plena. Per quod eterne, per quod salubriter, per quod sine corruptione, per quod feliciter uiuitur. Nonne hoc optabiliter amandum, amando, colendo credendum est? In his etiam a nostra differt. Actiua enim nec perpes, nec colenda; exterminabilis est enim, sicut Augustinus dicit: uita, inquit, ista uapor est ad modicum apparens, deinceps exterminabitur; et alibi: uita hominis, et si longa, quasi gutta una ad uniuersum mare. Item ipse, ipsi dies non stant, tu quare cum illis uis stare? quid tibi ulterius si contra, si aliter, si secus, si ex aduerso credideris? Nunquid enim uera non sunt, que a ueritate procedunt; aut ipsa  nos fefellit? Absit! Imo tu perturbas ueritatem; et quasi mentitam redarguis; nec uereris Scripturam dicentem quod ea, que ueritas repromisit, sine aspectu credenda sint: ipsa enim dicit: hoc est corpus meum . Concedis dixisse, sed repugnare non cessas. Dicis enim corpus, et non corpus, suum, et non suum. Quomodo enim dicas, uel non dicas, superius dixisse me puto. Idcirco dictum puta : »Sacramentum fidelium agnoscunt fideles, audientes autem quid aliud quam quod audiunt? Erit homini illi mores, non uita, qui mendaces putauerit uitam?« uerba namque uite sunt; quia uita hec dixit: et uita ipsa sunt, et ueritas hec dixit: et uera ipsa sunt,  et quibus loquitur, quia ipse est uerbum Patris. Cur enim scandalizat te species que remansit, ut reor, si te cruentasset occisus, scandalum maius esset, sicut dicit Ioannes Chrysostomus : »Erubesces,« inquit, »oblationis arcana, occisus propositus est Christus.« Ita quidem nunc mysterium tecum est, nunc operta mysterio. Si enim per fidem non ambulas in quo erit mysterium? Per fidem enim ambulamus, et non per speciem . Aliter enim non uenitur ad aram, que et sacerdos et sacrificium est. In Christo enim hec omnia. Ipse enim est sublime altare Patris , sicut scriptum est: Putasne aliud esse altare ubi Christus pontifex astitit, quam corpus suum per quod, et in quod Deo Patri uota fidelium,  et fides offeruntur? Unde et Psalmista: Introibo ad altare Dei mei . Sed et de quo diceret, adiunxit: ad Deum qui letificat iuuentutem meam. Hoc et apud Ambrosium : »forma, inquit, corporis altare est, et corpus Christi est in altari.« Ipse enim est sacerdos sicut Scriptura dicit: Terribile est, inquit, immundum accedere ad ea. Ubi sacerdos est, qui potestatem habet corpus, et animam perdere in gehennam ; et illud Psalmiste: Tu es sacerdos in eternum ; et Paulus, hic autem eo quod maneat in eternum sempiternum habet sacerdotium. Unde et idem: Talem, inquit, habemus sacerdotem, qui consedit ad dexteram magnitudinis in excelsis . Ut enim ostenderet  se esse sacrificium: ideo ingrediens mundum dicit: Hostiam et oblationem noluisti, corpus autem aptasti mihi: tunc dixi: Ecce uenio. In capite libri scriptum est de me ut facerem uoluntatem tuam . In ipsa uoluntate sicut Apostolus dicit: Sanctificati sumus per oblationem corporis Christi Iesu . Sed ut nichil deficeret omnino uenienti ad Christum, ipse est tabernaculum, huic soli seruatum mysterio, ut omnia essent sub gratia per plenitudinem pietatis. Necesse de cetero qui laniaret aliud pro [al., per] se quam ipsum in quo finis sacrificiorum est; per quem non solum nos reseruamur ad uitam, uerum etiam omnia illa que in sacrificium dabantur. Nullis enim iam synagoga, nullis fumant idola carnibus,  plebs [al., ista] ipsarum uictimarum, cum plebe salua est: In quo enim cessauit unctio, cessauit et uictima. Caliga igitur, et quodammodo cecus sis, ut uideas quem non uidebas, et sicut per bonum pudorem uisus tibi exterior premitur, ut que uidet, non uideat; sic per Dei timorem acumen tue sublimitatis occultes ab occurrente errore, ne forensis aspectus per exteriora mysterii fallat mentem, et castos intellectus praue intentionis adulatio [al., adulterio] corrumpat: nec presumas singulariter sentire,  quod uniuersitas non assentit, quia, sicut in Ambrosio legimus, non solum singulorum [al., angelorum], uerum et uniuersitatis ista mysteria sunt, et ob hoc commune debent habere iudicium secundum catholicos et canonicos sensus, quos extra ipse sentis ideoque forensem duxi, eo quod extra communes oculos, de huiusmodi uideas, sicut mecum in tuo discubio contulisti. Expertus loquor, audisse contigit, nam non crederem. Abiecta unitate, de parte extolleris.




ANNO DOMINI MLII.
HALINARDUS LUGDUNENSIS EPISCOPUS.





NOTITIA HISTORICA IN HALINARDUM.


 Halinardus, qui et Helmardus et Almardus, nobili Burgundionum genere ortus est, patre Lingonensi, matre Aeduensi, litteris apprime eruditus fuit, curante in primis Walterio Aeduensi episcopo, cuius e sacro fonte filius erat. Factus adolescens, Brunoni Lingonensium episcopo a patre traditus, in canonicorum cetum cooptatur: ibique philosophos ac ecclesiasticos uiros sacris studiis prepositos audiuit, mirumque sub eorum disciplina profectum fecit. Precipua tamen de moribus ei cura fuit, adeo ut iam tum monachi specimen exhiberet, sollicitus integrum se ac sincerum ab illis uitiis seruare quibus illa etas contaminari solet, bonorum contubernium ambire, malorum uitare. Tot ac tantis dotibus instructum Lambertus episcopus Brunonis successor,  ad ecclesiasticas dignitates uoluit promouere; at longe alia mens pii adolescentis, mundum fugiens, monasticum habitum in S. Benigni Diuion. cenobio induit, suaque perseuerantia parentes et episcopum pio suo proposito consentire cegit. In eo instituto, sub abbate Willelmo exsultauit ut gigas ad currendam perfectionis uiam, unde paulo post a piissimo patre sub se monasterii prepositus renuntiatus est; ac tandem post ipsius obitum abbas instituitur.

In ea dignitate tantum splendorem uirtute ac scientia emisit, ut famam suam longe lateque proferret. Hinc Francorum regibus Roberto et Henrico acceptissimus fuit. Hinc Henrico III, cognomento Nigro, episcopatu Lugdunensi dignus uisus  est iam anno 1041, quem ut in Odolrico ibi uidimus, mira humilitate effugit. Sed eo defuncto, una cleri et populi uoce postulatur, mittuntur ad imperatorem oratores, qui eius assensum flagitent; annuit Cesar,  diploma concedit, imo et preceptum emittit, sed frustra, inuicto animo tantum onus sibi imponi detrectat. Tandem ad summum pontificem perfugiunt Lugdunenses, eorum uotis obsecundans Gregorius uI misit ad eum, precipiens auctoritate pontificali ut obediret precibus cleri et populi. Ad tale mandatum tremens cessit uir piissimus, datoque consensu ad curiam Henrici profectus est, comitantibus episcoporum suffraganeorum legatis archidiaconis ac Lugdunensis ecclesie clericis, ut ab eo regalia acciperet. Non renuit Cesar, sed iussit ut prius fidei sibi debite sacramentum prestaret. Id se facturum negauit Halinardus dicens: »Si Regis eterni, et regule, quam iureiurando promisi, precepta postposuero, que mihi fides erit, ut imperatoris  iuramentum custodire debeam? Dominus enim dicit in Euangelio non iurare omnino ; et regula Patris Benedicti precipit monacho non iurare, et a seculi actibus se facere alienum.« Que res Teutonicos presules non parum commouit quod id prestare recusaret, quod ipsi ultro prestiterant, in hoc enim, si Menestrerio fides, si se pium in aula exhibuit, certe nec doctum theologum, nec iuris canonici peritum, sacramentum prestare negans quod legi Dei nichil habet aduersum, utpote quod non exigitur quantum ad ecclesiastica munia, sed quoad ciuilia quibus cohonestabantur antistites. Rex tamen eius constantiam et pietatem admiratus, et nonnullorum presulum precibus commotus, dixit: »Suadete illum, si  non uult sacramentum facere, ita se agat, ut uideatur fecisse, ne mos patrie nostre annuletur.« Respondit uir sincerus: Tantumdem si simulauero, ac si fecerim; absit hoc a me. Unde rex tandem ei  iuramentum remisit, uerbo et promissis eius contentus, ac in sua presentia fecit illum ordinari, dans ei quecunque fuerunt sacerdotali benedictioni necessaria. Ordinatus porro est ab Hugone uesuntionensi episcopo apud Herbestein, anno ab incarnatione Domini 1046.

Factus apostolici compos et compar honoris duxit apostolicam factis et nomine uitam, inquit San-Benignianum Chronicon. Eadem uirtus mansit humilitatis, opere multiplicato caritatis, omnibusque quoad uixit uerbo preluxit et exemplo quanquam Diuionensis monasterii regimen, pro more illorum temporum, ad obitum usque retinuit; et in episcopatu suo uix commoratus fuerit, alio pro uariis Ecclesie negotiis uocatus. Primo sue ordinationis  anno imperatorem Romam proficiscentem, cum Hugone ordinatore suo secutus, Gregorii uI depositioni, et Clementis II promotioni interfuit. Hoc defuncto, Romani petierunt eum , ab imperatore in Romanum pontificem, inquit Chronic. San-Benign. »Anno 1048, inquit Alberiricus, cum de summi pontificis electione inter imperatorem et Romanos ageretur, postulatus est ab una parte in papatu Halinardus Lugdun. archiepiscop. Diligebant enim eum ualde Romani propter facundiam oris sui et affabilitatem sermonis; ita enim proferebat uernaculum sonum loquele uniuscuiusque gentis, quousque Latina penetrat lingua, ac si eadem patria esset primogenitus. Sed cognita uoluntate principis et populi, ui humillimus dissimulauit ire ad curiam, donec tardante eo electus est  Bruno Tullensis episcopus, Leo IX appellatus anno 1049.« Ab eo Roman euocatus Halinardus adfuit concilio contra Simoniacos. Hoc eodem anno papam Remos comitatus est, ac interfuit concilio in basilica S. Remigii habito, in quo a simonia alienus, tanti criminis reos suo suffragio damnauit. De Leonis Romam reuertentis comitatu iterum fuit, ac eius diploma in gratiam Milonis Deruensis abbatis sua subscriptione firmauit. Memoratur et in eiusdem priuilegio monasterio S. Mauricii Agaunensis concesso eodem anno. Romano concilio anno 1050 interfuit, in quo S. Geraldus in sanctorum numerum cooptatus est, et Berengariana heresis damnata. Sub autumno proficiscentem in Gallias pontificem  prosecutus est; ac Tulli Leucorum eleuationi S. Geraldi adfuit; et Lingonas ueniens, D. Arduinum  episcopum in presentia pape ordinauit.

Anno 1051, egressum urbe Leonem comitatus, cum illo Beneuentum, Capuam, Salernum inuisit, ad hoc assumptus, ut, quia prepotens erat in uerbis, et ad suadendum quodlibet lingua sufficiebat, legatus et mediator pacis inter Nortmannos illorum partibus dominos, et ipsum existeret. Anno sequenti Roma discedens Leo in Hungariam profecturus, illic Halinardum reliquit in monasterio S. Gregorii ad cliuum Scauri, quod ei pontifex ad monendum assignauerat. Dum uero illic moraretur S. antistes, die quadam discumbenti, a falso amico piscis oblatus est ueneno infectus, ex quo ipse et duo monachi illius loci, ceterique qui comederunt, intra octo dies interiere. Obiit S. presul Iu Kalendas Augusti anno 1052,  pontificatus anno uII, regiminis monasterii Benigniani XX. Suam in predicto S. Gregorii monasterio sepulturam elegerat; ut nobiles Romani eius corpus ad S. Pauli basilicam deferri curarunt, ubi ad leuam ecclesie partem, sub arcu super eius tumulum erecto honorifice conditum est. Sacram omnem suppellectilem, qua ad diuina ministeria utebatur, cum uasis argenteis, et auri summa non modica transmisit Diuionem ad suum monasterium, quod uiuens multis ornamentis, libris et edificiis decorauerat.

Habetur in chartulario Athanacensi Halinardi instrumentum, quod eius testamentum censeri posset. Datum est dominis Lugdunensibus canonicis. In eo rogat primo ut indulgeant quidquid in ipsis negligentie contraxit. Obtestatus est se, si Deus  uitam produxerit, omne studium ipsorum profectui daturum. 2o De substituendo sibi pastore dat consilium, atque in primis suadet, ne, sicut hactenus fecerunt, hac de causa diuersa et cetera loca perlustrent, sed premissis precibus atque ieiuniis Deum obsecrent, ut ex ipsis se dignum preficiant antistitem. Huic porro officio secundum huius temporis qualitatem idoneum sibi uideri Um. prepositum. 3o Pontium Senescallum obsecrat ut bonorum suorum partem Athanacensi monasterio tribuat. Sum enim, inquit, illis multum debitor. Locum in fastis sacris nondum inuenit, sed uenerabilis titulo donatur in Menologio Benedictino die 29 Iulii. Eum inter pretermissos memorant Bollandiani ad diem 26 April. In Necrologio Sancti Benigni Diuion. hec habentur:  »Iu. Kal. Augusti depositio. D. Altinardi archiepiscopi Lugd., et huius loci abbatis.«





uITA u. HALINARDI EX DIuIONENSI ABBATE ARCHIEPISCOPI LUGDUNENSIS Auctore anonymo eius discipulo.






OBSERuATIONES PRAEuIAE.

1. Restaurata per beatum Willelmum in Diuionensi Sancti Benigni monasterio regulari disciplina, isthuc ex uicinis longinquisque regionibus uiri, nobilitate et doctrina illustres, conuolarunt, ut sub tam sancti Patris regimine uitam monasticam amplecterentur. Ex his fuit noster Alinardus, seu Halinardus, qui, primo sub eodem beato Patre prioris officio functus, postmodum ei in abbatis dignitate successit, ac tandem archiepiscopus Lugdunensis factus, toti Ecclesie ob uite sanctitatem et doctrine celebritatem preluxit. Res eius gestas accurate descripsit anonymus auctor Chronici Sancti Benigni Diuionensis qui, cum se fateatur ab eo in monasterium susceptum fuisse, atque in regularis discipline exercitiis eruditum, fidem omnimodam meretur, utpote qui ea scripsit que aut ipse uiderat, aut ab iis qui rebus gestis fuerant presentes acceperat. De hoc auctore iam egimus seculo Iu, parte II, ad annum 878, ubi de Bertilione abbate Diuionensi, cuius corporis inuentionem, sub nostro Halinardo factam et ibidem relatam, descripsit.

2. Aliquot item Halinardi gesta colligere licet ex uariis donationibus, quas Benigniano monasterio eius tempore factas recenset Perardus in Collectione chartarum Burgundicarum. Nonnulle ex his memorantur infra a Chronographo, num. 10 et seqq. In charta Gerardi ducis pro Wulfereicurte, anno 1030, cenobium sancti Benigni religiose monastice statu nostris temporibus famosissimum sub Halinardo abbate dicitur. In charta Hugonis episcopi Lingonensis ecclesia Sancti Petri in uilla Mora monasterio cognomento Pulchrada uel Saxonis Fontane, redditur, ut isdem locus monachili dignatione reformandus meliorandusue Halinardo tradatur. Bruno Tullensis episcopus, postea Leo IX, Bertiniacicurti duo altaria dedit in ecclesie dedicatione, quam Halinardo et Widrico abbate Sancti Apri presentibus fecit. Idem Halinardus Ioanni Romano pontifici scripsit et sacri Palatii uestarario contra canonicos Diuionenses, qui ius cemeterii e Sancti Benigni burgo in castellum Diuionense transferre conabantur. Has litteras et alias uidesis apud Perardum.

3. Halinardi nomen in fastis sacris locum nondum inuenit, ideoque uenerabilem appellasse satisfuit; nec alio titulo a Bucelino donatur in Menologio Benedictino, die 29 Iulii. Eum uero inter premissos memorant Bollandiani, ad diem 26 Aprilis, quod ea die a Ferrario laudetur. Obiit tamen quarto Kalendas Augusti, ut ex chronographo nostro certum est. Et quidem ea die in libro obituum Ecclesie Lugdunensis notatum esse testem habemus Seuertium, in Historia archiepiscoporum Lugdunensium, cui uetus nostri monasterii sancti Germani a Pratis necrologium consentit. Seuertii aliorumque, qui res Lugdunenses scripserunt, errata in assignando Halinardi regiminis tempore refellere non uacat, cum ad hoc sufficiat huius uita scriptoris textum, quem non uiderant, proferre. Meminit Halinardi Hugo Flauiniacensis abbas in Chronico uirdunensi, ubi ordinationem ipsius anno 1026 consignat. De eodem agit auctor Chronici Besuensis, quem tamen non laudat, eo quod propagata ex Benigniano monasterio ad Besuense regulari disciplina, istud sibi Halinardus tum Diuionensis abbas, sibi subiicere tentasset. Sed iam auctorem nostrum audiamus ex tomo I Spicilegii Acheriani, ubi Chronicum integrum ex codice ms. descriptum habetur.



INCIPIT uITA.


 1. Domnus Halinardus in hoc loco prioris agebat officium; qui, sequenti tempore, etiam abbatis ac pastoris assecutus est nomen et meritum. Cuius memoriam dignum est nos assignare litteris, qui nos dulcibus ac paternis monuit institutis. Hic fuit oriundus Burgundia, nobilium uirorum exortus prosapia. Nam pater eius Lingonum, mater uero Heduorum ciuis exstitit. Ab ipsis infantie rudimentis studiis litterarum traditus, superna prouidentia gemina scientia efficacissime claruit. Amabatur paterno affectu a uenerabili presule Hedue ciuitatis, ualterio nomine, cuius filius erat in baptismate; ac ideo educabatur ab eo maiori diligentia, ut post aptaretur in domo Dei lucerna. Processu uero temporis,  decursa pueritia, cum eum iam sibi uindicare adolescentia, a patre suo est traditus domno Brunoni Lingonum presuli. Qui, eum liberali cernens ingenio ualere, canonicorum studuit collegio copulare. In ea itaque urbe cum philosophos uirosque audiret ecclesiasticos, diuina inspirante gratia, nulli sodalium erat inferior in sapientia. Fecunditas eloquentie grauitate componebatur sapientie. Ex materia huiusce compositionis uas esse cepit electionis, cumque foret animi ad cuncta capacis, nichil intentatum, nichil denique liquit inhaustum. Cum iam uestiri cepisset uernantibus iuuentutis floribus, ita suam adolescentiam bonis instruxit moribus ut, eo tempore, iam uideretur monachus; integrum se et sincerum  omni custodia ab his obseruabat uitiis quibus contaminari solent homines huius etatis. Is enim imbui timebat, ne tenera in etate his infectus esset quibus, cum uellet, carere non posset, iuxta illud quod scriptum est: Adolescens iuxta uiam suam, etiam cum senuerit, non recedet ab ea . Bonorum uirorum et maxime prudentium contubernio potitus, turpitudinis sectatores exosus.

2. Igitur cum pro sua omnibus chara beneuolentia diligeretur a domno Lamberto Lingonum presule, cuperetque eum idem pontifex collatis ecclesiasticis gradibus exaltare, ille, respuens labilem et caducam mundi gloriam, hoc studuit opere adimplere quod Dominus precepit sermone: Qui uult, inquit, post me uenire, abneget semetipsum, et tollat crucem suam,  et sequatur me . Spretis itaque omnibus terrene possessionis stipendiis oh spem future repromissionis, habitum sancte conuersationis sumpsit. Sed non ibi defuit probatio tribulationis. Parentes namque eius, insequentes eum atque ab hoc monasterio per consensum episcopi ui abstrahentes, nudatum habitu monachi per publicum ita deduxerunt ut, pro hac uerecundia, odiret quod tantopere amplectebatur. Sed nichil proficit callida ars maligni contra doctrinam sancti Spiritus; nullo modo quippe ualuerunt eum reuocare a sua intentione. uerum, paruo transacto tempore fugam iniit, ut uel extra patriam posset perficere quod in patrio solo non permittebatur adimplere. Sed iterum insecutus et captus, ad episcopum est reductus, qui eum  multis promissionibus et blanditiis demulcebat, si quo modo posset animum ipsius ab hac intentione reuocare. At ubi uidit eum in sua persistere sententia, uix tandem permisit ei quod uellet agere. Sic itaque quod cupierat assecutus, deinceps alieno uixit imperio, et in nullo, quantum potuit, deuiaret a sancte institutionis proposito. Is enim procul a se remotis hebetudine et marmure, singularis pre ceteris obedientie preeminebat uirtute, implens illud in fratribus quod dicit sanctus Benedictus : »Obedientie bonum non solum abbati exhibendum est, sed etiam sibi inuicem obediant fratres.« Enimuero beati Benedicti, cuius subiacebat discipulatui, imitator existens, sapientem Dei stultitiam est adorsus, iuxta quod precipit Apostolus: Si quis uult inter  uos sapiens esse in hoc mundo, stultus fiat ut sit sapiens . Haud secus enim ac philosophi ad syllogismorum argumenta tota se conferunt mentis instantia, ita se contulit ad ea discenda que quotidianum per usum in monasterio sunt explenda. Quibus omnibus solerter sibi cura cognitis et experimento memorie commissis, uideri iam cepit doctior cunctis.

3. Hunc ergo ut in monachico ordine ita prudentem iam dictus pater Willelmus intellexit, congregationi fratrum preficiens, animarum curam eidem commisit. Quod ministerium tanta auctoritate tantaque adimpleuit sollicitudine ut omnibus secum conuersantibus et exemplo fuerit et terrori. Regulari quidem contentus conuersatione, sic studebat parcimonie  ut differre nullatenus uideretur a societate communis mense. Aliquorum uitia dum conspiceret reprehendenda, prius in unoquoque laudanda canebat; dehinc uelut gnarus carpebat. Cunctos tamen sepius admonebat, ut tales se Deo exhiberent interius quales humana opinio pro religionis habitu ferebat exterius. Per cuncta ergo monasterii probatus officia, omniumque ministeriorum obsequiis non segniter adimpletis, primum prepositi, sub ipsius abbatis imperio, quatuor annis administrauit officium; ad ultimum, post prefati patris obitum, pastoralem suscipere curam, doctrina id exigente iustitie, ab omni coactus est fratrum congregatione. Quod, licet inuitus et reluctans, acceptum ministerium, cum cultui uinee manciparetur diuine, ut huius se assignaret  colonum, commune utile multorum magis querebat quam proprium. Cunctis benignus, omnibus equus; nemini nocebat, quibus poterat prodesse studebat. Sana quippe doctrina ei inerat, quia sue conditioni quod competebat, illud solerter agebat, propter illud Apostoli: Nemini dantes ullam offensionem, ut non uituperetur ministerium nostrum; sed in omnibus exhibeamus nosmetipsos sicut Dei ministros . Sanctis etiam et modestis sermonibus inditus, obscenis et turpibus omnino intercludebatur auditus, propter illud quod scriptum est: Sepi aures tuas spinis, et noli audire linguam nequam . Adeo lectioni erat deditus ut in itinere positus libellum sepius gestaret in manibus; itaque in equitando reficiebatur animus legendo.  Philosophos uero secularisque sapientie libros cum legebat, illud sagaci sectabatur industria quod per legislatorem diuina uox precipit de captiua Hec quippe que in philosophorum libris reperiebantur utilia, hec sua dignabatur memoria; que uero superflua, de amore scilicet rerumque secularium cura, hec quasi uenenata radebat et mortifera. Hic caluitium inducebat, hec, unguinum more, ferro acutissimo desecabat. Ex lectionis ergo assiduitate Scripturarum informabatur auctoritate. Ita in canonicis ac monasticis ualebat institutis ut nulli uideretur secundus in legum decretis ac philosophicis argumentis. Tum uirtute et sapientia compositus, fandi quoque honestissime copia ditatus, ita se coaptabat singulis ut omnibus esset diligendus, implens illud  Apostoli: Omnibus omnia factus sum, ut omnes facerem saluos . Quidquid loquebatur, sapientie grauitate componebatur. Sermo eius, sale conditus, quo uirtutis pondere breuis et rarus, ea prudenti suauitate habebatur pretiosus. Ideoque quotiescunque ad edificationem moralem faciebat sermonem, ut disertissimus, ita habebatur gratissimus. Gregem sibi commissum prouida regens pietate, aduersus pessimum sanctis omnibus inimicum concordi sanctoque certamine admonebat pugnare, et, eorum quisque quod possit operari, bonum non desistere, ne tunc uellet, quando non liceret. Illis etiam beati Ioannis [f., Pauli] sepius inferebat monita, qui in sua ait Epistola: Pacem sequimini cum  omnibus, et sanctimoniam, sine qua nemo uidebit Deum .

4. Diligebatur quam plurimum a regibus Francorum Roberto et Henrico. Sed et Conradus imperator et eius filius Henricus Cesar illum nimio uenerabantur affectu; unde factum est ut, Lugdunensis sedis uacante antistite, ab ipso Henrico imperatore, eo quod olim sibi cognitus et pro religiosa conuersatione ac fama sanctitatis erat ualde dilectus, oblatus est ei illius episcopatus honor. Ipse uero graue pondus procellosi culminis per custodiam refugit humilitatis, obtendens se monachum ad tantum onus nequaquam fore idoneum. Erat tunc in clero Lingonensi quidam clericus, nomine Odalricus, etate pariter ac sancta conuersatione prouectus litteris  apprime eruditus, qui tunc in palatio regis aderat, sed tamen principi non plene cognitus. Huc domnus pater noster Halinardus suasit expetendum; quem et sapientie ubertas, et senectutis commendabat dignitas. His renuntiatis regi uerbis, miratus uel quod oblatum honorem sacerdotii tam uilipenderet, uel quod in se denegabat, pro alio tam sollicite expetebat, assensit; et episcopatus dignitatem memorato domno Odalrico concessit. Quem ipse pater usque ad sedem deduxit; et queque in obsequio illius competebant, ac si unus ex familia ipsius, procurauit. Qui rexit Lugdunensem Ecclesiam per annos quinque, uerbo et exemplo bonorum operum instruens animos subditorum. Postmodum a quibusdam maleuolis et inuidis perpessus insidias,  quem ferro non potuerunt ueneno perimere non detrectauerunt. Sicque occisus, ceteris sanctis pontificibus ibidem quiescentibus est aggregatus.

5. Tum demum uox totius cleri, cum consensu populi, ut ad hoc culmen suscipiendum colla submittat hortatur, utque pastoris curam in iis gereret deprecatur. Ad imperatorem legationem mittunt, ut domnus Halinardus pontifex eis detur exposcunt. Imperatoris preceptum mittitur, ut domnus Halinardus intronizetur precipitur. Sed eius animus, robore firmatus diuino, nequaquam ad hec flectitur, quousque apostolici pape conuentus est litteris. Ioannes, cognomento Gratianus  , tunc residebat in sede apostolica. Hic ut comperit eum nolle acquiscere deprecantium uotis, misit ad eum, precipiens auctoritate  pontificali, ut obediret precibus cleri et populi. Factus igitur apostolici compos et compar honoris, duxit apostolicam factis et nomine uitam. Eadem uirtus mansit humilitatis, opere multiplicato caritatis. Omnia que agebat uirtutum sapore condiebat; ut speculi fieri solet inspectione, ita se interius diuina considerabat lectione et ex hac mentis ornatus componebatur; deformitatis uero si quid deprehendebatur, iustitie moderamine corrigebatur. Disertis uiris quotics iungebatur et de Scripturis, fieri ut assolet, aliquid proponebatur, libenter audiebat,  prudenter, et uerecunde respondebat. Praua uero si qua proponebantur, non acriter, sed ingenuo pudure confutabat, non callida argumentatione contra se disputantem superando, sed per uenerabilium doctorum exempla benigne docendo. Tunc dicta orthodoxorum tradebat ad medium, cum euangelicis auctoritatibus: atque in hunc modum et eruditissimus declarabatur, et elationis uel eruditionis iactantiam fugere uidebatur. Iurare omnino cauebat, ne forte periuraret; unde quid in palatio imperatoris egerit silendum non est.

6. Henricus tertius imperator Burgundie regnum gubernabat, Rodulfus enim Burgundie rex sine liberis existens, Henricum secundum Cesarem heredem regni fecit. Post quem ad Conradum peruenit imperium;  hic sororem predicti regis, nomine Gislam, habuit coniugem, de qua genuit tertium Henricum, cui ex successione paterna iure prouenit regnum Burgundie. In cuius regni termino sita est Lugdunum ciuitas, quam Lotharius Francorum rex dedit in dotem sorori sue Mathilde regine, quam despondit Conrado Burgundie regi, patri supradicti regis Rodulfi. Igitur propter donum episcopatus domnus Halinardus, ad hoc electus, Henrici Cesaris curiam adiit, et cum eo episcoporum, qui erant suffraganei, legati archidiaconi atque ipsum pastorem querentes Lugdunenses clerici. Imperator, ut moris est, propter datum honorem episcopii, requisiuit ab eo fidei sibi debite sacramentum. Horum uerborum domnus Hugo archiepiscopus Chrysopolitanus erat sequester  ac mediator. Ille his auditis uerbis, respondit: Si Regis eterni, et regule, quam iureiurando promisi, precepta postposuero, que mihi fides erit, ut imperatoris iuramentum custodire debeam? Dominus enim dicit in Euangelio: Non iurare omnino . Et regula  Patris Benedicti precipit monacho »non iurare, et a seculi actibus se facere alienum.« Hec renuntiata regi; miratus et amplectens animo eius constantiam, uolens tamen probare perseuerantiam, dixit nequaquam se illi dare pontificatum, si non obediret suis preceptis. At ille ait: Melius est mihi nunquam accipere sacerdotium quam transgredi Dei mandatum. At hec episcopi illarum partium, et maxime Sigebaudus episcopus Spire, ubi hec gerebantur, insistebant, dicentes: Quis est  hic qui presumpsit in palatio principis mandatis eius non obedire, quod nostrum nemo unquam facere ausus fuit? Aut iuret fidem regi, aut abiiciatur. uerum Theodericus episcopus Metensis, et Bruno Leucorum episcopus, ac Richardus episcopus uerdunensium, ipsius amici existentes, suadebant principi non debere pro hoc molestiam inferre religioso uiro, cuius animum in fide et ceteris uirtutibus constantem scirent. Ad hec imperator ait: Suadete illum, si non uult sacramentum facere, uel ad hoc se proferat ut uideatur fecisse, ne mos patrie nostre  annuletur. Respondit ille: Tantumdem est si simulauero ac si fecerim. Absit hoc a me! Imperator uidens eum sic firmum, noluit amplius inquietare illum, solummodo uerbo et promissis ipsius fidem assentiens, dedit ei quod petebatur; ac in sua presentia fecit illum ordinari, dans ei quecunque fuerunt sacerdotali benedictioni necessaria. Et non solum ipsi, uel ceteris episcopis, sed etiam leuitis ac ministris altaris ita preparabat omnia, scilicet uestimenta, libros, linteamina, ac queque necessaria ac si esset non princeps, sed famulus. Erat enim idem religiosus rex ualde ecclesiasticus, et circa diuinum cultum deuotissimus.

7. Ordinatus est autem uenerandus pater Halinardus per manus domni Hugonis archiepiscopi Chrysopolitani,  in loco, qui uocatur Herbrestinc, lingua Teutonica, quod in nostra bonas mansiones signat, anno ab incarnatione Domini millesimo quadragesimo sexto. Eodem anno perrexit memoratus princeps Romam, ibique tunc suscepit coronam imperii, die Natalis Domini per manus Clementis pape, quem ipse imperator ordinari iussit, et fecit deponi Ioannem, qui tunc cathedre presidebat, et Benedictum atque Siluestrum, qui in concilio tunc habito, examinata eorum culpa, inuenti sunt non solum Simoniaci, sed etiam peruasores Ecclesie Christi. Huic concilio interfuit ipse domnus Lugdunensium archipresul atque memoratus Hugo archiepiscopus, aliique plures ex diuersis partibus coadunati episcopi. Fuerat ei consuetudo Romam orationis gratia frequenter  pergere, ut sanctorum apostolorum ac martyrum, qui urbem illam protegunt, patrocinia imploraret. Erat namque eius uoluntas, ut si fieri posset, ibidem Deo animam redderet. Quapropter non est fraudatus a desiderio suo, sed ut uoluit, ita Dominus ei concessit. Defuncto memorato papa Clemente, Romani petierunt eum ab imperatore. Hoc namque a Romanis imperator, data pecunia non parua exegerat, ut sine eius permissu papa non eligeretur. Ille cognita uoluntate principis ac populi, dissimulauit ire ad curiam, donec tardante eo alter eligeretur. Diligebant enim eum ualde Romani propter facundiam oris sui et affabilitatem sermonis; ita enim proferebat uernaculum sonum loquele uniuscuiusque gentis, quousque Latina penetrat lingua, ac si  eadem patria esset progenitus.

8. Domno igitur Leucorum episcopo Brunone, qui appellatus est Leo papa, ordinato  , euocatus est ab ipso Rome ad concilium domnus archiepiscopus Halinardus, simulque omnes episcopi Gallie, ad pertractandum inibi de statu et correctione sancte Ecclesie. In ipso anno ipse domnus papa perrexit Franciam, et Remis habuit concilium episcoporum, ibique fuit cum eo predictus pater noster; tuncque fuit translatum corpus sancti Remigii ab ipso domno apostolico et episcopis, qui ibi adfuerunt; et ipsa  ecclesia sacrata. Tertio predictus papa habuit concilium in urbe Roma, quo adfuit prefatu presul, indeque iterum in Galliam properanti comes indiuiduus exstitit. ueniens uero ad ciuitatem Lingonas, ordinauit ibi in presentia pape domnum Arduinum episcopum, pro illo qui fuerat eiectus. Rursum, sequenti anno, Romam pergens, cum ipso domno apostolico properauit Beneuentum et Capuam, montem Cassinum, atque montem Garganum ad Sanctum Michelem archangelum. Ideo namque predictus papa perrexit illas in partes ut habitatores terre illius, si posset, aliquo modo releuaret ab oppressione, qua nimirum erant grauati a Nortmannis. At quia domnus presul Halinardus prepotens erat in uerbis, et ad suadendum quodlibet lingua sufficiebat.  propter hoc, ut mediator et legatus pacis inter predictos Nortmannos et ipsum esset, domnus apostolicus secum duxit eum. Inde regressus, quoniam ad colloquium imperatoris, qui tum forte erat in finibus Hungarie, properabat, iussit eum predictus papa Rome residere, donec ipse rediret. Erat in eius comitatu dictus Lingonensis episcopus Hugo. Is penitens eorum que haud secus [al., cecus] egerat, domnum expetiit papam, ut de commissis modum penitentie et absolutionem delictorum imploraret. Ipse uero apostolicus, sicuti erat misericors et benignus animo, ut uidit eum uere penitentem et afflictum, condolens ei statim indulsit, dicens sufficere ad penitentiam ea que passus fuerat; abeuntem quoque, post absolutionem delictorum, munerauit  amplissime, dans insuper licentiam recipiendi episcopatus.

9. uenientes ergo Romam, domnus Halinardus ualefacturus ipsi et ceteris sociis, discubuit cum eis ad mensam, ubi oblatus est ei piscis a quodam falso amico, ueneno infectus. Ex quo omnes qui perceperunt, tam ipse quam ceteri, uel infra octo dies mortui sunt, uel post longam egritudinem consumpti obierunt. Duo monachi ex hoc loco, qui cum eo erant, hoc cibo interfecti sunt. Obiit quarto Kalendas Augusti, anno ab incarnatione Domini millesimo quinquagesimo secundo, peractis in pontificio annis septem, in regimine huius loci annis uiginti. Precepit se poni ad sanctum Gregorium ad Cliuum Scauri. Illum enim locum domnus papa concesserat  ei ad manendum. Sed nobiles Romani, qui ad uisitandum eum uenerant, dum uiueret, ad Sanctum Paulum iusserunt deferri corpus, ibique honorifice traditus est sepulture, ad leuam partem ecclesie, et arcus super tumulum eius edificatus  . Omne ornamentum, quo utebatur ad sacrum ministerium, transmisit sancto protectori suo Benigno, cum non parua auri quantitate et uasis argenteis que erant in eius officio. Auxit ornatum huius ecclesie maxima ex parte, inter que crucem auream gemmis ornatam fabricari fecit. Libros etiam plures conscribi  iussit, officinas huius monasterii renouauit, et quanquam omnibus eruditus esset artibus, tamen in geometria et physica plurimum studebat. Que uero in hoc loco augmentata sunt in terris et possessionibus in diebus eius, non est silendum.

10. Hugo Chrysopolitane sedis archiepiscopus, ipsius ualde familiaris amicus, dedit ecclesiam sitam in burgo Salinis dicto, quam sui genitores a fundamentis exstruxerant; et est sacrata in honore sanctorum Symphoriani et Agathe martyrum; sanctusque Anatolius confessor inibi quiescit. Cuius loci donationem posuit super altare sancti Benigni, die Natalis ipsius martyris ibidem missas celebraturus, atque coram omni populo qui conuenerat, obligauit excommunicationis uinculo, qui illum locum subtraheret  a dominio abbatis et monachorum Diuionensium. Hec donatio facta est anno ab incarnatione Domini millesimo trigesimo septimo, indictione quinta, episcopatus sui anno sexto. Concessit per episcopale priuilegium alteram ecclesiam, in eodem burgo sitam, sancte Marie honori dicatam, quam ecclesiam Rainaldus comes dedit sancto Benigno, pro requie anime patris sui Ottonis, uocati Willelmi  , proque eius largitione accepit a domno Ilalinardo pecuniam non paruam, dum adhuc prioris gereret officium.

11. Dedit predictus comes Rainaldus in supradicto burgo locum ad ecclesiam construendam, in quo exstructa fuit capella in honorem sancti Andree apostoli; que, ex materia lignorum facta, per incuriam  ad nichilum postea fuit redacta. Dedit in Euoregio terram, que fuit Theudeberti; que a monachis aliquandiu possessa est, sed propter contrarietates, quas Odilo quidem faciebat eis, intermissa ab his, usque dum possidentibus ipsis locum sancti Anatolii, iterum iam dictus comes restituit illis. Actum est hoc ab incarnatione Domini millesimo uigesimo sexto, post mortem Willelmi comitis qui ipso anno obiit. De habitatoribus uero ipsius oppidi, aliquanti clerici uel laici uenientes ad conuersionem monachicam in hoc monasterio, dederunt facultates suas sancto protectori nostro Benigno. Aliquanti, offerentes filios suos, similiter contulerunt de rebus suis; inter quos pater meus me offerens, exceptis aliis rebus, dedit secus  puteum domum et sedem unius caldarie, que super solutione census data est postea ea conuentione ut qui eam teneret quadraginta sex solidos omni anno persolueret.

12. Aliquanto post, transacto tempore, idem memoratus comes Rainaldus iuxta castellum, uesullum dictum, dedit ecclesiam in honore sancti Georgii sacratam, ut ibi construeretur monasterium, et quatuor monachi ibidem constituerentur qui, omni tempore Deo seruientes, exorarent pro requie animarum patris sui, ac matris, fratrisque, ac pro semetipso omnique parentela. Dedit ad eorum stipendia uineas et terras, uel quodcunque fuit necessarium; piscationem insuper cum hominibus, qui de hoc ministerio sibi seruiebant. Huic donationi presens  fuit memoratus archiepiscopus Hugo; deditque per baculum, quem ferre manu solebat, altare predicte ecclesie abbati Halinardo, et ob memoriam huius rei commutauerunt uirgas suas. Burchardus quoque comes dedit locum, Offonisuilla dictum, quondam nobilem abbatiam, et in honore sancti Leodegarii consecratam, utque monasticus ordo ibidem repararetur, deprecatus est enixius memoratum abbatem Halinardum.

13. Sed et Rotgerius dominus castri, quod uocatur Wangionumriuus, ecclesiam a patre suo Widone, in honorem sancti Stephani constructam, ea intentione largitus est, ut, expulsis canonicis, monachi ibi collocarentur ad seruiendum Deo die noctuque. Rainaldus  etiam possesor castri, quod Castellion dicitur, ad obitum ueniens ac sumens habitum monachicum, dedit potestatem Sancti Iuliani cum omnibus ad eam pertinentibus terris et mancipiis, atque ecclesia ipsius sancti nomini dicata, ubi petiit monachos constitui, qui pro eius anima ac ceterorum fidelium exorarent Deum  . Simili modo Albertus comes Metensis dedit uillam, quam dicunt Wlfereicurtem, cum mancipiis utriusque sexus. Ipse quidem in uita sua dare disposuit, sed eo mortuo Girardus dux filius eius adimpleuit  . Necnon et matrona quedam, Letgardis nomine, soror Lamberti episcopi, dedit ecclesiam, sitam in uilla dicta Islo, super Mosam fluuium in comitatu Bassiniacensi.





HALINARDI EPISTOLAE.



EPISTOLA PRIMA AD IOANNEM XIX PAPAM.


[uide in IOANNE XIX, ad an. 1038, Patrologie tom. CXLI.]



EPISTOLA II. AD EIQUOCUM SACRI PALATII uESTARARIUM.
[Mabill. Annal. ord. S. Bened. Iu. 729]


Domno illo sacri palatii uestarario, primo senatori,  necnon unico Romanorum duci EIQUOCO, suus nominetenus abbas continue fidelitatis seruitium.

Quos uere caritatis connexio ligat, longinqua locorum spatia nequaquam separant: quapropter celsitudini uestre notescat me, licet longinquum corpore, mente tamen et spiritu uobis semper adesse; et non solum meipsum, sed et confratres meos sancto Benigno sedulo seruientes, imo etiam ipsum seniorem nostrum salutem uestram in omni prosperitate sanctis orationibus fouere presentialiter, quo me non immemorem beneficiorum uestrorum uita comite in proximo habebitis in seruitium uestrum. Ceterum quoniam in uobis multum confidimus, quidquid nobis acciderit, fiducialiter manifestantes deposcimus ut, si aliquis noster uicinus emulus aliquid machinari contra  locum nostrum apud dominum papam uoluerit, uos, sicut bene potestis, hos fieri prohibeatis. Nos enim nichil iniustum petimus, sed antiquam legem loci nostri saluam insepultam, quam innixe conantur transferre, uolumus. Sic uobis quondam notus, modo notior exstet, quem bene si cures, nos facies memores.



EPISTOLA III. AD CANONICOS LUGDUNENSES. 
[Gal. Christ., tom. Iu. append., pag. 8.]

HALINARDUS indignus episcopus dominis Lugdunensibus canonicis orationum suffragium.

uestre fraternitati notum fiat me carnis ergastulo  exuendum in proximo, quapropter absentialiter presens solotenus supplico communiter miserando indulgeatis  quidquid negligentie in uobis contraxi. Namque si Dominus, quod facere potens est. presentem mihi uitam concesserit, omne mei studium uestro profectui assidue inuigilabit. Ad hec de substituendo mihi pastore fidele do uobis consilium; nolite deinceps sicut hactenus hac de causa diuersa et extera perlustrare loca; sed premissis precibus atque ieiuniis Omnipotentis clementiam deposcite, ut qui potens est suscitare filios Abrahe ex uobis se dignum preficiat prelatum. Huic autem officio secundum huius temporis qualitatem idoneus esse uidetur uin. prepositus: quem si ad id prelature, ut spero, non potueritis flectere, sum enim testis sue conscientie . . . hortor mihi succedere. Tandem omnia uere . . . uelle et disponere. Ad hec tibi, carissime  Ponci Senescalle, omnigena supplico prece quatenus bonorum meorum partem B. Stephano, partem uero Athanacensi monasterio pro mee anime salute tribuas, sum enim illis multum debitor. Porro ecclesiam de ueisa omnibus interdico ut nemo ibi habitet, uel laboret, aut diuinum opus faciat preter Athanacensis, donec eamdem ecclesiam et terras quiete possideant sicut Rotbertus illis conuenit. Deinde ipsi R. per fidem quam mihi spopondit mando quatenus octo unciarum auri medietatem, quarum mihi obnoxius est B. Stephano et alteram Athanacensibus pro mea redemptione seu gratia offerat. Interdico etiam et anathematizo auctoritate Dei Patris omnipotentis, et B. Petri omniumque sanctorum necnon mea, ut nemo contrarius existat Athanacensibus  propter pecuniam Iudeorum ibidem dudum interfectorum. ualete.




ANNO DOMINI MLII.
IORDANUS LEMOuICENSIS EPISCOPUS.





NOTITIA HISTORICA.


 Iordanus de Loron , S. Leonardi prepositus, uir nobilis, cum pagi Lemouicini optimates de Lemouice urbis episcopatu non sine simonia obtinendo decertarent, electus est episcopus in conuentu habito apud S. Iunianum a prudentissimo Aquitanie duce Guillermo, in fine Ianuarii. Electum dux, assumptis quibusdam episcopis et proceribus, in urbem Lemouicas  deduxit, et in maiorem S. Stephani ecclesiam, ubi eum pontificali honore gratis cum baculo pastorali inuestiuit. Postea Iordanus apud Augeriacum Sabbato medie Quadragesime diaconus et presbyter ordinatus est, et Dominica sequenti consecratur ab Islone Santonensi episcopo, coadiutore archiepiscopi Burdegalensis, tribusque aliis, Bosone, Arnaldo et Isemberto episcopis. Deinde Guillermus ducis Willelmi filius, et Arnaldus Petracoricensis presul, sedi  S. Martialis imposuerunt. Interim Gauslinus Bituricensis archiepiscopus, indigne ferens quod fuisset a Iordano contemptus , collecta synodo coram Roberto rege, cui septem archiepiscopi cum suffraganeis episcopis adfuerunt, totum Lemouicinum excommunicauit . . . ipsumque Iordanum ab officio episcopali prohibuit.

Causabatur Iordanus uitande simonie causa, impositionem manuum, pro qua Gauslinus pecuniam requirebat ab alio petitam et acceptam. Nihilominus tamen, ut satisfaceret, nudis pedibus sedem Bituricensem adiit, cum centum clericis et monachis, omnibus similiter discalceatis pedibus. Cui archiepiscopus cum clero obuiam uenit, et quos  prius ligauerat, eos honorifice adducens absoluit.

An. 1024, pridie Nonas Martias, indict. uII, approbauit fundationem celle de Liziniaco, auctore Hugone de Liziniaco uiro nobilissimo. Ante profectionem Ierosolymitanam dedicauit monasterium de Arnaco in quo quiescit corpus S. Pardulfi, Idibus Iulii, anno Dominice incarnationis 1028. Adfuit Guido de Turribus nobilis Lemouie, cum uenerabili coniuge Engalsia [al., Emallia], et Ademaro de Loron [Learum], Geraro, Ebolo Combornensi fratre Archambaldi, cognomine Chamba putrida, cum Adenaro filio Guidonis uicecomitis, auctore Gaufrido uosiensi in Chron. cap. 9.

Eodem anno consecrata est basilica regalis Saluatoris Lemouice Xu Kal. Decembris ab undecim  presulibus: Gothofredo archiepiscopo Burdegalensi, Iordano Lemouicensi, Isemberto Pictauiensi, Rohone Engolismensi, Arnaldo Petraroniensi, Petro Gerundensi, Deusdedit Cadurcensi, etc. Anno 1031 adfuit concilio Bituricensis prouincie, Lemouicis habito, in quo actum est de S. Martialis apostolatu, quem in Patrum cetu propugnauit; tametsi prius epistolam scripserat ad Benedictum papam uIII de non accensendo apostolis hoc sancto. Ex his uero que Iordanus in prefato concilio perorauit, discimus anno 1029, uel potius 1028 habitam fuisse aliam  synodum apud Lemouicas, in qua eadem causa disceptata et iudicata iam fuerat, cui ipse aderat. De hoc S. Martialis apostolatu Ioannes XuIII [al., XIX, uel XX] scripsit ad Iordanum, docens eos insanire, qui hunc sanctum apostolum negarent.

In concilio anni 1031 Iordanus palam declamauit in milites qui res sanctuarii depredabantur, et pauperes opprimebant; contra quos hec anathemata protulerunt Patres: »Excommunicamus illos milites . . . maledicti ipsi et adiutores eorum in malum: maledicta arma eorum et caballi illorum. Erunt cum Caïn fratricida, et cum Iuda traditore . . . et sicut he lucerne exstinguuntur in oculis uestris, ita gaudium eorum exstinguetur in conspectu sanctorum angelorum, nisi ante morten ad satisfactionem atque  emendationem siue penitentiam dignam uenerint in iudicium episcopi sui.«

Anno sequenti Iordanus conuenit adhuc ad synodum Pictauiensem commemoratam in Chronico Malliacensi. Anno 1047 facta est dedicatio S. Marie Santonensis a plurimis episcopis, inter quos Iordanus recensetur. Anno 1048 adfuit consecrationi ecclesie Userciensis cum Geraldo Petragoricens, et Guillelmo Engolismensi episcopis; tuncque testis fuit donationis facte huic cenobio ab Aalberga uocata Bonasia sanctimoniali, et filio eius Bosone.

Ex chartario ecclesie Lemouicensis descripsimus eiusdem episcopi litteras quibus multa-confert S. Stephano ad Communiam; inuiis autem leguntur eius parentum nomina. Ex eodem chartario habuimus  concordiam initam inter eum et Willelmum Pictauorum comitem. Iordani mors anno 1052 tribuitur. Sepultus est in diui Augustini templo.

Ademarus Cabonensis ei et multis tum episcopis tum abbatibus epistolam dedicauit apologeticam pro apostolatu S. Martialis, anno 1029, quem Mabillonius edidit tom. Iu Annal., in appendice; ex ea autem discimus non solum annum quo scripta est, sed etiam quo habita est prior synodus Lemouicensis pro asserendo hoc apostolatu, scilicet 1028.





IORDANI EPISTOLA Ad Benedictum uIII Romanum pontificem, cui, defuncto Benedicto, responsum dedit Ioannes XIX.







IORDANI DIPLOMATA DUO.




I. Littere Iordani Lemouicensis episcopi, quibus multa confert capitulo Lemouicensi.


In nomine sancte et indiuidue Trinitatis, ego Iordanus, Dei gratia Lemouice sedis episcopus, humane fragilitatis considerans casum, de meo alodio quod hereditario mihi successit, pro remedio anime mee parentumque meorum Marbodi et Odolgarde uxoris eius, et patri meo Geraldo et uxore Odolgarde dono atque concedo S. Stephano ad sedem Lemouice ciuitatis, et ad canonicos eiusdem sedis in alodum in communia ad canonicos, sine omnium hominum contradictione, scilicet castello nouo turrem superiorem et [quod domniono uulgo dicitur donion] ubi sedet, et domos, et  illas pleiduras que ad meam pertinent diuisionem, pratum superiore ad fontem, siluam que dicitur Serra, quartam partem capelle S. Michelis et S. Quintini cum omni terra que ad capellam pertinent, curte de Cursatea sicut est de feuum comitis Pictauiensis. Ipse Willelmus comes totum illum feuum dedit mihi in alodum extra episcopatum. Si quis uero hanc supradictam donationem contradixerit, aut calumniare uoluerit, anathema sit, et cum Dathan et Abiron in infernum demergatur.

Signum Iordani episcopi, qui hanc chartam firmauit et scribere iussit. Hec charta facta est mense Februario, regnante Henrico rege Francorum, et Guillelmo duce Aquitanorum.



II. Concordia inita inter Iordanum episcopum Lemouicensem, et Willelmum comitem Pictauiensem.


Credimus non latere peritos prisce constitutionis, quod summus opifex totius creationis ea conditione legis fabricam efficiauit hominis, quatenus cunctis preesset animantibus que mouentur in terris. Omnes homines natura equales genuit, sed amplifica Dei dispositione, cum queque suo iuri subiecta tenere quiuisset, non natura accommodante, sed uariante meritorum ordine, alios aliis culpa postposuit. Imo reges, comites, presules aliis hominibus dominando preesse ceperunt, sicut dicit Psalmista: Imposuisti homines super capita nostra ; et beatus papa Gregorius: Gratia Dei supra homines  sumus. His testimoniis Willelmus comes Pictauiensis confirmatus, causa pacis Lemouicam uenit ciuitatem, et firmata pace in presentia nobilium clericorum uel laicorum, tale cum episcopo Iordano, habuit conuentum. Si comes Pictauiensis in episcopatum Lemouice sedis mitteret episcopum, nullo  modo esset factum [f., facturus] sine electione et sine consilio S. Stephani canonicorum, et sine consilio Aimirici de Niolio, cum uno filio suo, si uiuus erit, uel mortuus fuerit, cum duobus suis filiis, similiter cum duobus filiis Alduini de Nobiliaco si uiui erunt; si mortui sunt cum consilio illorum qui tenent istas turres de Niolio et de Nobiliaco. Propter commendamentum episcopi, hec electio non sit facta propter lucrum terrenum, neque propter alicuius amicitiam, sed ad salutem S. Stephani Lemouice sedis, illis scientibus; et ille episcopus qui uenerit post Iordanum episcopum, faciat talem securitatem et firmitatem qualem fecit Iordanus episcopus, et sui antecessores, ad canonicos S. Stephani de episcopatu et de communia illorum; aut talem securitatem  qualem ipsi inter se elegerint, et sine forcia. Comes Willelmus cum Iordano episcopo et cum canonicis S. Stephani tale habuit conuentum cum iuramento, ut de episcopatu nichil daret nec minoraret, nec suus successor qui post eum ueniret; et si de hoc conuentu congregatione Sancti Stephani male minasset, et in adiutorium infra XI dies contra illos homines non fuisset qui male fecissent, ac congregatione Sancti Stephani ut essent absoluti quod in sua fidelitate non starent, huius rei propter adiutorium, comes Willelmus dedit obsides Aimiricum de Roncum, Albertum de Cambo; et si isti mortui fuerint, alios in locum illorum restaurent tantum ualentes; et propter conuentum et electionem episcopatus isti sunt obsides: Willelmus de  Roca, Guillelmus de Kartes, Ugo de Lacella, Geraldus de uoluent, filius Raimundi, uiuian de Brederio, Petrus de Niort; et si aliquis illorum mortuus fuerit, infra quindecim dies, si comes Pictauiensis submonitus fuerit, restauretur; et ille qui eos submonuerit, damnum non habet; et si ita non attendit infra Xu dies postquam submoniti fuerint, in Castellum S. Stephani se mittant intus [forte quod] clausum est muro et fossato sine malo ingenio, et inde non exeant sine absolutione quinque clericorum qui sunt obsides . . . comitem Pictauiensem si uiui sunt, et si mortui sunt, propter absolutionem eorum qui honorem illum tenent, cum consilio aliorum quinque clericorum qui sunt in loco, et ad salutem S. Stephani, illis scientibus et de submonitione  non uetant.

Facta est ista charta tertio Nonas Aug., regnante Hinrico rege Francorum Willelmo duce Aquitanorum, Iordano episcopo Lemouice sedis; qui istam chartam scribere et firmare iusserunt.





ACTA CONCILII LEMOuICENSIS II  . Anno 1031, die 18 Nouemb. sub Iordano habiti. In quo agitur de apostolatu S. Martialis et multis ad disciplinam spectantibus. Intermiscentur eiusdem Iordani allocutiones ad Patres synodi, scilicet: 1o Narratio breuis de rebus gestis in synodo Lemouicensi anni 1028; 2o Homilia in hec uerba Luce: Filius hominis uenit querere et saluare quod perierat; 3o elogium monasteriorum diecesis Lemouicensis.




SESSIO I. Celebrata XIu Kalendas Decembris.


Factum est illo tempore ut Dei nutu in festiuitate dedicationis templi Domini Saluatoris, quod est XIu Kalendas Decembris, congregaretur concilium apud urbem Lemouicam. Ipsa itaque dedicationis die, summo mane conuenerunt omnes simul episcopi cum presbyteris et diaconibus, in ecclesiam beati protomartyris Stephani. Erat autem eadem basilica propter coadunatum concilium solemni more pridie ornata, sicut et ecclesia Saluatoris Domini, in qua anniuersaria dedicationis festiuitas ab omni Lemouicensi populo rite celebrabatur. Fuerunt itaque disposite in modum corone sedes episcoporum in eadem sancta Lemouicensi ecclesia, que est prima  omnium ecclesiarum Gallie. At ubi oratum est, et sederunt episcopi, data ab archidiacono lectione, Iordanus pontifex ait: Gratia diuina inspirante, uocatione nostra episcopi presentes ad nostrum suffragium, de quibuscunque opus fuerit, dignati sunt uenire, qua de re omnium uestrum, dilectissimi clerici, admonemus ut in hoc sancto concilio ueritatem nullus scienter occultet, nullus timore aut fauore, siue munere, siue odio, rectam perturbare presumat iustitiam. De ordine siquidem nostro in primis loquendum est, ut que corrigenda sunt, Deo opitulante, corrigantur, et superflua resecentur, probata uero ab omnibus corroborentur, quatenus inter nos unitas pacis firma permaneat. Scimus enim quia in scissuris mentium Deus non est, et Deus unitate gaudet; et illi gratiam  eius merentur habere, qui se ab inuicem per sectarum scandala non diuidunt. Si quis uero de aliquo sibi dubius esse uidetur, aut forte de quacunque re ceteros putat reprehensibiles, exeat in medium, et libere dicat, ut aut doceat aut doceatur, et derogatio confundatur de fraternitate Ecclesie. Ideoque hic in nomine Iesu congregati esse uidemur, qualiter iustitia sibi inter nos locum inueniat, et iniusta explodantur.

Cumque de diuinis strictim esset disputatum, iterum pontifex ait: Dolorem cordis mei uobis patefacio, o uenerabiles episcopi, et reliqui ministri Domini, et clamorem facio de secularibus potestatibus parochianis meis, qui Ecclesiam Dei quietam esse non sinunt,  res sanctuarii peruadunt, pauperes mihi commissos et Ecclesie ministros affligunt, et me, qui eorum pastor sum, de pace audire nolunt. Omnes episcopi uno ore dixerunt: »Qui conturbat uos, portabit iudicium, quicunque est ille; dignum est enim ut tales, qui uobis contraire presumunt, ab Ecclesie communione abscidantur. Nam quicunque uobis subditos conturbant, uos conturbant; qui autem uos conturbant, Christum conturbant, cuius uice episcopi legatione funguntur. Ideoque diuine et apostolice seueritate districtionis digni sunt; et a nostro concilio iusto anathemate plectendi, quousque fructuose penitendo resipiscant.«

Tunc Odolricus, monasterii reuerentissimus pater, sacris, ut iuxta pontificem residebat, uestibus  ornatus, in corona episcoporum exsurgens, facto silentio, dixit pontifici: »Rogamus, optime pontifex, reuerentiam ordinis uestri, ut priusquam de quibuspiam conferatur, questio Ecclesie uestre de apostolatu beati Martialis prudenter uentilata, hic secundum regulam ueritatis pacem inueniat: hac enim precipue de re ego et uos concilium hoc aggregare curauimus. Ecce uobiscum sancti presentes episcopi in nomine Spiritus sancti adsunt, ecce in diuinis et secularibus scripturis eruditi presto sunt plures. Ecce quicunque nobis contradicere uult de hac re, qua beatum Martialem profitemur esse apostolum, et memoriam ei ubique in diuinis apostolicam exhibemus, cum fiducia exeat coram uobis, et aut mendaces nos per rationem ostendat, et nos  libenter ei acquiescamus; aut, quod Deo opem ferente credimus, ueraces nos inueniat, et ueritatem cum pace suscipiat. Toties uos rogauimus ut firmiter in omnibus ecclesiis et monasteriis per Lemouicinum statueretis hanc regulam, toties excusastis id uos minime agere uelle, quousque post epistolam pape Ioannis in concilio apud hanc sedem causa a comprouincialibus episcopis audiretur, et dignum et iustum atque rationabile fieri per antiquorum auctoritatem iudicaretur, ne uidelicet uos sine consultu uicinorum agere uideremini episcoporum, ne elatus aut presumptor diceremini a maleuolis.«

Et pontifex ait: Sicut primum a Romano papa, et  iterum a consilio Bituricensi, in quo mea uos uice fuistis in capite huius Nouembris, absque presentia mea probatum est et collaudatum atque confirmatum, sic uolo ut modo presente me in hac sancta sede beati Martialis diiudicetur iuste et canonice, ut per tertiam istam auctoritatem totum schisma de omni Lemouicino deinceps tollatur edicto nostre auctoritatis. In conspectu ergo episcoporum fiat examinatio de apostolatu beati Martialis, utrum uere sit apostolus an non.

Ad hec apprime eruditus quidam Aniciensis ecclesie canonicus et presbyter Engelricus coram exsurgens, ait: »Ideo infinita indoctorum hominum multitudo contradicit eum esse apostolum, quia non est unus de duodecim; et dum crebro duodecim discipulos, uel duodecim sedentes super duodecim  sedes audiunt, putant multi nullum esse apostolum, exceptis duodecim; nec alios septuaginta duos putant fuisse apostolos, sed tantum simpliciter discipulos. Sed contra hec deferatur in concilium uestrum illius auctoritas uiri qui uetus et Nouum Testamentum de Hebreo et Greco in Latinum fideliter transtulit, qui sacrorum uoluminum expositor fuit, de cuius auctoritate dubitare quempiam nefas est, cum inter omnes doctores, post apostolos, fortior columna Ecclesie sit.«

Tunc delato et perscrutato codice, commentum Hieronymi super Epistola ad Galatas legere episcopi fecerunt coram se, ubi Hieronymus scribit, dicens : »Quod autem, exceptis duodecim, quidam uocentur apostoli, illud in  causa est, omnes qui Dominum in carne uiderant, et eum postea predicabant, fuisse apostolos appellatos, ut illud Pauli: uisus est illis undecim, deinde uisus est Iacobo, deinde apostolis omnibus , id est septuaginta duobus, qui bini a Domino ad predicandum missi sunt. Nam et alii ab his quos Dominus elegit ordinati sunt apostoli, sicut ad Philippenses ait: Necessarium existimaui Epaphroditum commilitonem meum, uestrum autem apostolum mittere ad uos . Et ad Corinthios de talibus scribitur: Siue apostoli ecclesiarum in gloriam Dei . Silas quoque et Iudas ab apostolis apostoli nominati sunt.«

Et subiunxit ad hec Engelricus, dicens: »Si illi  qui in carne Dominum uidentes, eum postea predicantes, apostoli sunt, quanto magis Martialis apostolus est, qui Domini in carne discipulus fuit, et in predicatione maximus laborator exstitit et fructificator, ita ut Gallia signum sit apostolatus eius? Scit omnis Aquitania Martialem esse primum illuminatorem Gallie, cui contradicere nullus potest. Cum ergo discipulus Domini sit sicut et Cleophas, et hanc partem occiduam signum apostolatus habeat, indubitanter apostolus est eodem ordine quo et Paulus et Barnabas. Si tamen hec melior inchoata institutio quibusdam dura esse uidetur, propter usitatum sibi morem, quo eius memoriam de confessore facere solent, tamen confidenter dico, hoc  nemo contradicere aliqua ratione potest illis qui eius memoriam potius de apostolo eligunt agere.«

Ad hec quidam litterarum peritus, monasterii Masciacensis Pater Azenerius, exsurgens in conspectu episcoporum, testimonium perhibuit, dicens: »Quia inter grammaticos detritus ego, et postea in palatio, nunquam in nostris monasteriis per Franciam, Martialem, qui hanc primam ecclesiam ante omnes Gallie ecclesias dedicauit, audiui recitare nisi cum aliis apostolis; et merito, quia ipse populos Gallie primus in Christo Iesu per Euangelium genuit. At postquam, iubente rege Roberto, in solo Bituricensi monasterii eius prelationem suscepi, ibi primum aliam de hac re indebitam consuetudinem reperi, quam mox amputaui. Quia mox in eo proprio  quo Deus eum gradu posuit, hoc est inter apostolos, nomen et memoriam eius ascripsi. Nam olim, antequam monachi habitum susciperem, dum, Hierosolymam proficiscens, apud Constantinopolim in basilica Sancte Sophie, Sabbato Pentecostes, solemni interessem officio, memini me audisse, in litaniis Grecis Martialem inter alios apostolos post duodecim fuisse a Grecis pronuntiatum.«

Ad hec Odolricus explicare cepit, dicens: »Audiant me pontifices et seniores qui coram astant. Quod Martialis semper ab antiquitate in pluribus doctissimorum locis pronuntiatus sit apostolus, mihi necesse non est testificari, ne forte adulatorius iudicer testis pro eius Ecclesie regimine. Adsunt ab externis locis, qui ex hoc uerum dent coram uobis  testimonium. Non tamen est mihi tacendum quod, quando iam longe olim apud monasterium Sancti Benedicti in Francia per plures annos artibus imbuerer liberabibus, annosam monasterii legem reperi, Martialem in litaniis cum aliis pronuntiari apostolis. Pater illius loci Abbo florentissimus philosophia, quem multi uestrum nouerunt, et omni diuina et seculari auctoritate totius Francie magister famosissimus, et postmodum gladio persecutoris martyrio coronatus apud uasconiam, quid de Martiale scripserit, quod de eo testimonium perhibuerit, huius urbis clero notum est. Exstitit post eum ipsius monasterii pater tum grandeuitate, tum genere, cum eloquentia et disciplinis liberalibus clarus, ac demum  leuatus Biturice sedi archiepiscopus  . Quod testimonium sancto Dei perhibuit ille, multi ex nostris nouerunt. Adhuc enim uiuente rege Roberto, cum antecessor meus Hugo in palatio ei apud Parisios assisteret cum multitudine nobilium et doctorum, altercatio inter Francos et Lemouicenses de re huiusmodi coram rege fieri cepit: et ego ibi tunc presens interfui. Dicebant isti: uos Franci non recte facitis, quia Martialem cum apostolis pronuntiatis, nos recte agimus, quia eum inter confessores recitamus. uos ultimum apostolorum dicitis, nos primum confessorum in litaniis dicimus.« Quorum litigium archiepiscopus supradictus Gauzlenus compescuit, dicens: »Ambe huius  rei partes nisi uniformes fuerint, altera pars altera parte iustior est, et necesse est ut semper iustior rationabilior [que] preualeat pars. Nam omnes qui Martialem inter confessores pronuntiant, non bene iuste, non bene perspicaciter agere mihi uidentur; ille enim magis est sortis apostolice unus quam sortis confessorum. Idcirco non bene recte agunt qui nomen eius auferunt de eo in quo Deus eum posuit gradu, et ponunt ubi Deus non posuit. Potius est apostolico de agmine quam de confessorum, qui post martyres sunt, serie. Utique si regis qui adest nomen non inter regum, sed comitum subiectorum uocabula diceret quis, aut rusticus diceretur, aut maleuolus regis contemptor. Et si simplicitate rustica id fieret, nil  moueretur rex animo, sed rusticitati facile ignosceret; si uero non simpliciter, sed contemptiue diceretur, non dubium quin regis animus ad iracundiam pro contemptu suo accenderetur. Quod si in tali intentione contemptor persisteret, sententiam contra se pro maleuolo contemptu sentiret, nec tantum rex, quantum subditi comites eius et principes et amici in contemptorem irati fierent. Reuera scit omnis hec regio quia ille predicator Aquitanie de gradu non confessorum, qui post martyres sunt, sed apostolorum, qui ante martyres sunt, existit. Ego autem, si nomen eius de apostolico ordine auferrem, timerem ut apostoli Petri et aliorum indignationem hac in re incurrerem, qui olim in mundo, et nunc in celo, collegam  et sodalem suum Martialem preclarum consocium per sedilia apostolica habent. Et si nomen eius permutarem in eum catalogum quo sanctum Benedictum, et Hilarium, et Martinum pronuntio, metuerem quidem iram S. Benedicti, et Hilarii, et Martini et aliorum incurrere, qui eum in celo gaudent ordine apostolico radiare. Illic nulla inuidia, nullum litigium inter sanctos esse potest, quia regnat in omnibus unitas caritatis, et quod singuli per se non habent, per caritatem in omnibus habent, ubi est Deus omnia in omnibus. Nimirum si alii apostoli sunt, exceptis duodecim, sicut et absque dubio sunt: ille utique apostolus est, qui omne donum gratiarum a Domino cum aliis duodecim accepit apostolis. Certe Martialis  non est nunc, nec erit alius, quam olim quis fuit, et qui fuit, ipse est nunc, et ipse semper erit. Amicus Dei fuit, amicus Dei est, amicus Dei erit. Apostolus fuit, apostolatum habet , apostoli honorem in celo in eternum habebit. Apostolus officio fuit, apostolus est remuneratione, apostolus erit in eternum gloria et honore. Est carnaliter de genere Abrahe, est discipulus Domini, est a Petro baptizatus, Christo iubente, est eidem Petro regni clauiculario et protomartyri Stephano consanguinitate carnis iunctus, est a Domino missus, est per insufflationem Domini Spiritu sancto consecratus, et potestate ligandi et soluendi sublimatus,  est a Domino die ascensionis sue benedictione episcopali sanctificatus, est in Sion in die Pentecostes Spiritu sancto repletus, omnium gentium loquelas nouit, gentibus istis occiduis testimonium Dei uiui attulit primus, resurrectionis Christi inuictus exstitit testis. Ideoque ipsum crucifixum et resurrectionem in resuscitandis exstinctis semper testem barbaris preferebat, dicens: In nomine Domini, quem Iudei crucifixerunt, et tertia die resurrexit a mortuis, surgite qui mortui iacetis. Ipsam testificationem Dei, eius nomen resonare uidetur: Martialis quippe interpretatur Greco nomine testimonium, siue testis uite, uel, sicut alii uolunt, uirtus immortalis, quia discipulum uirtute resurrectionis de morte post sex dies Petri bacterio tactum  resurgere fecit; siue uirtus immortalitatis, hoc est predicator, uel testis illius qui rex seculorum immortalis solus habet immortalitatem, ideoque testificator resurrectionis Christi exstitit inuincibilis. Plane si apostolus nullus est, exceptis duodecim, sicut Ebionite heretici predicant, et nefas est cogitare , ergo Paulus et Barnabas non sunt apostoli, quod putare dementie est. Nos Franci morem quem patres nostri, qui primi monasterium S. Benedicti suo magisterio innormarunt, plena nobis ratione subnixum  tradiderunt de hac re, ratum conseruamus. Quisquis nos hac in re imitari uoluerit, rectam ueritatis lineam tenebit.« Quo perorato, archiepiscopus tacuit, et rex cum omni dignitate clericorum et principum qui sibi assistebant, dicta archiepiscopi collaudauit. Nos autem ubi regressi sumus ad hanc urbem, hac de re codices antiquos loci nostri perquirere confestim curauimus, et innumeros tam penes nos quam per diuersas Aquitanie ecclesias inuenimus, Martialem habentes scriptum apostolum. In antiquis etiam Martyrologii uoluminibus duos eius discipulos, Alpinianum et Austriclinianum, scriptos esse adhuc reperimus apostolos. Sic quippe legitur in uetustissimis quibusdam: Pridie Kalendas Iulii, natalis sancti Martialis Aquitanie doctoris et apostoli,  cum duobus apostolis Austricliniano et Alpiniano, quorum uita signis et miraculis admodum effulsit. Ne miremini autem quod in uestro concilio testimonium hoc protuli, reuerentissimi presules, quasi ipsos discipulos eius recitari uelimus apostolos: hoc enim nolumus, ne uilescat, ut aiunt quidam, nomen apostolicum, si tot apostolos Ecclesia proferat, cum hoc de ipso Martiale nonnullis ingratum esse sciamus. uerum hec idcirco diximus, ut qui presentes in concilio sunt, facile perpendant quia, si ante nos longe olim antiqui patres discipulos Martialis non dubitauerant fateri apostolos, multo magis eorum magistrum sciebant procul dubio et credebant esse apostolum. Interrogentur de ipsa antiquitate  maiores monasteriorum per Lemouicense solum, ut impleamus illud propheticum: State super uias, interrogate de semitis Domini antiquis, querite que sit uia recta, et ambulate in ea . Testificatur nobis Pater monasterii Tutelensis, quia, postquam ipse locus fundatus est temporibus Caroli Augusti, consuetum semper retinet morem memorandi Martialis apostoli.«

Interea Pater monasterii Solemniacensis Geraldus solemniter in concilio residens, sacris indumentis ornatus, ait coram omnibus: »Antiquissimos codices scio penes nos, antiquissimum habentes testimonium, Martialem esse apostolum ab antiquis predicatum. uerum, crescente paulatim negligentia ecclesiasticorum uirorum, cum alia quoque recta  cepissent deprauari, hoc etiam deprauatum est a iunioribus, ut iam non uocaretur apostolus, quia non erat unus de duodecin , ideoque permutarunt eius nomen per litanias de ordine apostolico in confessorum seriem, zelumque bonum habentes, sed non secundum scientiam, putarunt patronum suum melius honorari, si non ultimum apostolorum, sed primum confessorum dicerent, ideoque per eius gesta in aliquibus locis confessorem eum scripserunt. Nam in uetustissimis codicibus probatum est hoc minime per eius gesta scriptum. Hac de re consultius est eum per omnia scribi apostolum, quam pontificem siue confessorem,  quia sancti apostoli qui episcopi fuerunt, siue occisi siue non occisi gladio, omnes et pontifices et confessores uocantur, dum apostoli uocantur, pontifices autem et confessores innumeri sunt, qui apostoli non sunt. Si autem in consecratione episcopali episcopus uocatur apostolus, ubi dicitur: Urbanus es, apostolus Christi es, sit Ecclesia mater tua, sint apostoli fratres tui, apostolatus tui gradum custodiant angeli, quanto magis ille apostolus est qui ab ipso Domino missus et consecratus, et potestate apostolica, id est ligandi et soluendi, est sublimatus? Sed in concilium uestrum, o presules, ueniat Ambrosius Mediolanensis, fortis columna Ecclesie; audiamus eius super hac re auctoritatem. Tunc delato codice lectum est in commentario super Epistola ad Timotheum,  ubi Ambrosius dicit  : Primo itaque nascentis Ecclesie tempore omnes presbyteri uocabantur episcopi siue presbyteri, et omnes episcopi uocabantur confuse et presbyteri siue episcopi; item omnes episcopi uocabantur apostoli. Cur ergo nunc discreta sunt hec uocabula, ut iam episcopi non uocentur apostoli, non presbyteri, sed tantummodo episcopi, et presbyteri ante ordinationem episcopalem non uocentur episcopi, nisi solum presbyteri? Episcopi qui post decessum apostolorum Ecclesias regebant, cum uiderent se non eamdem habere quam apostoli habuerant gratiam in potestate signorum, in uirtute miraculorum, in resuscitatione mortuorum, graue sibi  existimauerunt uindicare apostolicum nomen, ideoque hec duo nomina ita inter se diuiserunt, ut maiores sacerdotes uocarentur episcopi tantum, minores uero sacerdotes presbyteri duntaxat appellarentur. Si igitur illi episcopi quondam post apostolos uirtute signorum apostolis qui Dominum uiderant inferiores uocabantur apostoli, quanto magis ille apostolus est, et iure apostolus uocabatur, qui a Domino omne donum gratiarum cum consortibus suis accepit, et in uirtute signorum, tanquam uere apostolus, prepotens fuit?«

Cumque sileret, dixit Petrus quidam presbyter: »Hoc idem testificatum est ante hos plures annos a Regembaldo patre monasterii Milbecensis. Nam cum uos, o uenerande pontifex, in hac basilica per  hebdomadam Pentecostes in uestra synodo, astante multitudine sacerdotum, resideretis, allocutus estis synodum, dicens: Nobis nescio que nouitas de patrono nostro Martiale orta est, mihi satis dura et grauis. Alii memoriam eius de apostolo, alii de confessore agunt; alii testantur eum esse apostolum, alii coapostolum; quid ergo, fratres, in hoc sentitis? At ille memoratus ueneranda canitie, doctrina et moribus egregius, confestim admirando signare se cepit signo crucis, et sic primus respondit: Tale nunquam audiui quale nunc. Certe auribus meis, o pontifex, maiorem inducitis nouitatem. In nostro siquidem monasterio, et in ceteris in quibus a pueritia mea usque modo per Bituricensem et Turonensem  prouincias conuersatus fui, nunquam audiui Martialem recitari nisi cum aliis apostolis.« Interea in concilio illo, cum quidam ex clericis Petracorice urbis cum patre monasterii Solemniacensis altercaretur, et diceret: »Eodem modo sanctum Frontum possumus dicere apostolum;« ille coram omnibus sic ei respondit: »Tace, inquam, frater; melius est ut sileas: quia quando nos in scholis magistrorum mel et lac bibebamus, tu solam ruminabas fabam. Scripturam de sancto Fronto nouam, cuius tu auctoritate niteris, Gauzbertus noster edidit lucri causa, qui sub huius Lemouice sedis episcopo Hildegario chrorepiscopus nobis exstitit. Qua autem ratione ille potest esse apostolus qui indigena Petracoricensis fuit? Profecto si ibi a  puero psalterium didicit, sicut in eius gestis legitur, et ibi clericus est factus; iam ibi sacerdotium et Christianitas erat, ubi schole Scripturarum diuinarum, ubi clericatus ordo erat. Legitur eum potius eremitam uixisse quam episcopum. Dicere nescis que signa ille operatus est, ut Petracoricenses conuerteret. Potius ille eos Deo acquisiuit, qui omnem Aquitaniam cum Stephano principe Galliarum ad fidem traxit. Neque Frontus, neque Saturninus, neque Dionysius leguntur mortuos suscitasse. Et utique sine suscitatione mortuorum, sine ostensione signorum primi gentiles non potuerunt credere, dicente Domino: Nisi signa et prodigia uideritis, non creditis . Item alibi dicitur  Illi autem profecti predicauerunt ubique, Domino cooperante, et sermonem confirmante sequentibus signis . Apostolus nullus fuit, nisi qui a Ierusalem profectus est, dicente Isaia: De Sion exibit lex, et uerbum Domini de Ierusalem . Itemque Dominus ait: Oportebat Christum pati, et predicare in nomine eius penitentiam et remissionem peccatorum in omnes gentes, incipientes ab Hierosolyma . Et alibi dicit: Eritis mihi testes in Ierusalem, et in omni Iudea, et Samaria, et usque ad ultimum terre . Ubi autem est locus ubi Frontus Georgium legitur suscitasse? Porro apud Else monstratur semper locus ubi Martialis Austriclinianum suscitauit. Martinus Turonensis tantam post apostolos gratiam a Deo legitur habuisse, ut  trium mortuorum suscitator fieret. Discipuli eius orbem lustrasse dicuntur, si quem forte tunc iuuenem inuenire potuissent in suscitatione trium mortuorum Martino similem, nec inuenire potuerunt. Dic nobis, frater, quos martyres, quos confessores, quas uirgines legisti post apostolos ultra tres mortuos suscitasse? Nimirum hac in re etiam Martialis ostenditur uere apostolus esse, eo quod, ut multam Deo gentilitatem acquireret, ut fructum plurimum afferret, sex mortuos tanquam uere apostolus suscitauit. Sex ipsos mortuos in testimonium ueritatis possumus ostendere in quibus iacent monumentis. Austriclinianum quippe, et filium Nerue, duosque idolorum pontifices, atque armigerum Stephani, et filium Arcadii nouimus  ubi quiescentes exspectent resurrectionem mortuorum. Preter hos suscitauit puellam, que quasi mortua facta erat dilaniata a demonio. Item penes Mauritaniam oppidum maritimum, qui ante pedes eius quasi mortui iacebant, ut cunctus populus mortuos eos crederet, nouem simul uiros suscitauit. ueritatem dico, non mentior; nisi Martialis ab eo qui discipulis suis potestatem mortuos suscitandi tradidit, tantam signorum gratiam haberet, non tantam celo gentilitatem acquireret. Talibus signis barbari facile potuere fidem et Christi nomen suscipere. Nos autem ita, Deo opem ferente, in Ecclesia catholica constantes sumus et solidi, ut, quamuis omnia hec apostoli officio Martialis  egerit, nullo tamen pacto eum fateremur apostolum, hoc est legatum Dei, nisi hoc etiam ab antiquis patribus nostris esset preoccupatum. Nisi enim uere legatus Christi esset, hoc est a Christo missus ad predicandum, nunquam antiqui olim eum faterentur esse apostolum, nunquam nomen eius cum nominibus aliorum apostolorum nobis scriberent pronuntiandum. Hanc rem antiqui codices a Francia, ab Hispania, a gente Anglorum aduecti demonstrant; hoc priorum tractatus doctorum, qui in eius laude quedam probe ediderunt, indicat. Scimus quia Deus mendacio non oblectatur, sancti eius adulatione non gaudent. ueritatem requirit Dominus, propter ueritatem sancti peruenerunt ad regnum. Et, ne uerbo meo  longiores faciam uos, o uenerabiles Patres qui in hoc interestis concilio, hoc tantum breuiter perstringam, quia nunquam usque ad hunc hodiernum diem, qui est quinta Sabbati , factus est liber in toto orbe terrarum, qui in ordine apostolorum per litanias habeat scripta nomina Fronti, Saturnini, Dionysii, Iuliani, Austremonii, Ursini, neque aliorum, qui post Martialem in Galliam uenerunt, Patrum; Martialis uero nomen, ut iam dixi, et in uetustissimis Aquitanie et Francie, nec non et Hispanie, siue aliarum gentium libris, per innumeras litanias cum aliis apostolis inscriptum comperitur. Denique qui eum in duodecim apostolorum serie per Canonem misse et per alia loca scripserunt, sicut Paulum, et Barnabam,  Lucam, et Marcum, et Cleopham, non utique id agerent, nisi eum uere apostolum scirent esse, de illo scilicet ordine quo dicuntur esse apostoli Paulus atque Barnabas.«

Ad hec ex clericis Engolismensibus, qui tamen minus eruditus erat, quidam se opposuit, dicens: »Si nomen Martialis inueniretur in Actibus apostolorum, sufficeret nobis.«

Cui mox quidam eruditus ex ipsis Engolismensibus clericis, qui tunc ab Engolisma cum episcopo Rohone ad concilium uenerat, obuiauit, respondens: »Adiurare episcopos in concilio isto audiuimus ne quis scienter hic taceat ueritatem; ideoque de hac re non audeo quin tibi coram omnibus respondeam. Nomina septuaginta duorum nec in Euangeliis nec  in Actibus apostolorum inueniuntur, et Martialis procul dubio unus est de illis septuaginta duobus. Quando autem discipulus Pauli Lucas Actus apostolorum scripsit, iam ante triginta annos Martialis apud Aquitaniam erat. Tacuit Lucas de aduentu Petri in Antiochiam, tacuit de aduentu Petri ad urbem Romam. Si hec duo tangeret plene, et Martialem non exprimeret nominatim, iuste mirareris. uerum quia Petrus in Antiochiam, dehinc ad urbem Romam cum Martiale uenit, et primum Antiochie, dehinc Rome episcopus sedit, et quatuordecim annis ante Paulum uenerunt Romam Petrus et condiscipulus eius Martialis, et Lucas de his nichil dixit, nichil est quod mireris uel dubites. Si enim propter hoc  dubitas, quasi Martialis de tempore predicationis Domini non fuerit, gesta eius non credis; et idcirco merito brutum animal reputaris, si tot ac tantos et tales, Patres doctissimos, et priscos, et modernos, qui eius gesta summa reuerentia et susceperunt et suscipiunt, nutasse hac in re arbitraris. Quod autem a quibusdam dudum audiui, necesse est mihi in hoc concilio proferre. Nonnulli enim, nescio utrum uero an falso, opinantur Martialem esse illum adolescentem qui, secundum Marcum, in passione Dominum post omnes discipulos est secutus. Et hoc propterea opinantur eo quod tunc Martialis adolescens erat, et in Cena nocte ipsa Domino ministrauerat. Aetatis enim quindecim annorum erat, quando eum Dominus uocauit et baptizari a Petro  iussit. Alii autem illum adolescentem suspicantur esse Ioannem euangelistam. Sic autem Marcus ait: Tunc discipuli omnes relicto eo fugerunt. Adolescens autem quidam sequebatur eum amictus sindone super nudo, et tenuerunt eum. At ille, reiecta sindone, nudus profugit ab eis . De qua re in commentario super Marcum Beda dicit  : Hic adolescens, siue Ioannes, siue alius quilibet nobis ignotus proprio nomine fuerit, certum est quia magnum amoris ardorem in Dominum habuerit.« Item alii opinantur Martialem fuisse illum discipulum qui, secundum Ioannem, notus erat pontifici, et dixit ostiarie, et introduxit Petrum; quod hac de re opinantur, quia de nobili fuisse legitur genere, ac per hoc cognitus pontifici. Alii autem hoc negant, et  asserunt ipsum discipulum fuisse Ioannem. Augustinus uero in commentario super hac re sic ait  : »Nescimus quis iste discipulus fuerit notus pontifici. Non enim possumus affirmare illum fuisse Ioannem, quia Ioannes, ubicunque se commemorat, hoc adiicit, quem diligebat iehsu ; hic uero pretermittit.« Alios quoque uidi qui opinabantur Martialem ipsum esse Matthiam et similitudine nominis a lingua Aquitanorum ita facile cepisse uocari, siue propterea quod non facile inuenitur ubi corpus iacet Matthie. Ego autem pro certo teneo quod si non alius esset Matthias, et alius Martialis, uterque tam in nostris quam in Anglorum gentis libris minime in ordine apostolorum esset scriptus. Per litanias siquidem uetustorum uoluminum Angligene  gentis, que fidei rudimentum et ecclesiasticas institutiones a Gregorio papa percepit, Matthias et Martialis, uterque cum aliis apostolis inscriptus habetur. Proinde non ignorabat Gregorius non eumdem esse Matthiam qui et Martialem. Ego autem quemdam Grecum peritum interrogans, didici ab eo Matthiam Armenie Minori predicasse, et ibi in pace migrasse. Sed libenter me audiat sacer Patrum conuentus. Ante hos plures annos quidam ex fratribus de monte Sinai in hanc partem aduenerunt occiduam Dei disponente nutu, moribus graues, doctrina catholice fidei profluentes, uita per omnia honesti, utriusque lingue periti; qui, cum diu nobiscum Engolisme fuissent exspectantes principem  ciuitatis, et litteris Grecis et Latinis eos uideremus ad unguem imbutos, super hac re interrogare curauimus eos. Eo tempore hec regula de apostoli memoria in hac urbe frequentabatur, recuperata potius quam primo inchoata, uiuentibus rege Roberto et Gauzleno Bituricensi archiepiscopo. Ego autem Engolisme positus, ubi etiam ab ineunte etate educatus sum, dum inter alios quasi sciolus uiderer, ante omnes et super omnes huic sane regule repugnabam, putans esse uanum et falsum, siue ex elatione descendisse, quia Martialem audiebam in hac urbe Lemouicensi predicari esse apostolum: et incautus rusticorum opinioni meam accommodabam intelligentiam, putans neminem esse apostolum preter  duodecim. Itaque illos conueni Grecos, sciscitans utrum Orientales Martialem nossent. Qui, alter Simeon, alter nomine Cosmas, consono ore responderunt, dicentes: »Utique Martialem nouimus apostolum, unum de septuaginta duobus.« Quibus cum diceremus: »Nescimus preter duodecim apostolos;« interrogauerunt nos: »Habetisne, inquiunt, per istas occidentales Ecclesias euangelistam Lucam, qui scribit alios septuaginta duos esse electos a Domino post duodecim apostolos?« Et cum diceremus utique haberi, sed illos septuaginta duos a nobis non credi fuisse apostolos, sed tantum discipulos, illi protinus nos fugientes, et signo crucis se munientes, ceperunt detestari uocem nostram, dicentes: »Discedite procul a nobis, miseri, quia heretici estis,  cum non creditis uerbis Domini, dicentis ad illos: Ite, ecce ego mitto uos sicut agnos inter lupos . Non creditis esse apostolos illos quos ipse incarnatus Dominus ad predicandum misit? Duodecim misit binos, et postea nichilominus binos misit alios septuaginta duos. Greci semper Latinis sapientiores fuerunt, et Scripture Latinorum ex Grecocorum fonte deriuate sunt. Martialem proinde, quem nos dicimus, , uere scimus esse unum de illis septuaginta duobus qui cum Petro Occidentem petiit ad predicandum, cuius gesta, et omnium septuaginta duorum, in monte Sinai in eloquio nostro habemus.« Hoc ego testimonio a Grecis accepto cepi mecum multa uoluere, et, curiose antiquorum uoluminum arcana rimatus,  frequentius Martialem comperiebam ab antiquis pronuntiatum esse apostolum. Animaduerti quoque Paulum et Barnabam, Silam et Timotheum, esse apostolos, non de duodecim, non de septuaginta duobus. Perspexi quia Timotheus discipulus Pauli a Hieronymo dicitur apostolus. Marcus etiam et Lucas, Silas atque Onesimus, et alii quidam per ueteres scripturas dicuntur apostoli, et memoria illis apostolica exhibetur. Sic, Deo reuelante, patenter intelligere cepi uere illum esse apostolum, qui, genere Hebreus, Domini discipulus, Domini in cena minister, Domini insufflatione Spiritu sancto repletus, a Domino potestate ligandi atque soluendi sublimatus, a Domino ad predicandum missus, fructificator  maximus in officio apostolatus existere meruit; et hanc regulam rationabilem, et auctoritatis antiquorum plenam, et Dei uoluntate inspiratam, deinceps iudicaui, et ex eo defendere totis uiribus cepi, quod totis uiribus ante ignorans persequebar. Nam et episcopus noster Engolismensis Hugo, uir undequaque doctissimus, qui ante hos quadraginta annos migrauit, cuius successor ante hos quatuordecim annos est defunctus, in quadam sua editione de Martiale hec locutus est: »Illis, inquit, temporibus ciuitas Lemouica ante omnes et super omnes Galliarum urbes eminebat, arcem regni Aquitanici tenens: et peruenit ad eam beatus Martialis, qui a Domino per legationem B. Petri gentibus Aquitanicis  est destinatus apostolus. Qui, dum ad Burdigalam urbem ad predicandum uasconibus proficisceretur, transitum per ciuitatem Engolismam habuit. Et diu illic demoratus, Engolismensem populum ad Deum uiuum conuertit, eiusque primum episcopum nomine Ausonium, ex ipsa patria oriundum, quem ipse baptizauerat, ordinauit.«

Et cum quidam ex concilio dicerent: »Cur Dionysius, qui longe post Martialem in Galliam uenit, in libro Actuum apostolorum nominatur, cum Martialis nominatim non ibi exprimitur?« Ille respondit: »Quia Dionysius gentilis discipulus Pauli fuit, et Lucas comes Pauli erat, qui in illo libro plus gesta Pauli, que uidit, enarrat. Sed de nominibus eorum qui tunc in predicatione floruerunt, quid nobis uel  controuersie uel utilitatis attingat non uideo, cum plures nominentur ibi, uel in Epistolis Pauli, quorum memoriam in festiuitatibus minime nouimus. De Iasone illo antiquo discipulo, de Philippo euangelista, de Apollo, de Epaphra, siue de aliis ibi nominatim expressis, nos quidem eorum mentionem per singula, quamuis speciatim, siue nesciamus siue omittamus, illi tamen populi, quibus patroni dati sunt, certum est memoriam eorum non segniter uenerari. Nam, etsi Martialis memoria apud quasdam gentes annua speciatim non agatur, nobis tamen Occidentalibus, qui eius aduentu illuminati sumus celesti claritate, qui eum in celo et terra patronum occiduis gentibus esse scimus, non ignobili recordatione semper pro opportunitatibus habenda est gaudiorum.  Porro autem de Dionysio Areopagita, qui in Actibus apostolorum memoratur, putare solebam ipsum esse qui in Galliam cum Rustico et Eleutherio post decessum apostolorum Petri et Pauli et Martialis uenit, donec nuper contigit mihi fortuito legere commentarium Bede super libro Actuum apostolorum, ubi ita scriptum est : Dionysius iste Areopagita ipse est qui postea Corinthiorum episcopus factus, gloriosissime Ecclesiam rexit, et eloquio clarus multos libros ad utilitatem Ecclesie scripsit. ---Huius Dionysii Hieronymus in Chronico suo mentionem faciens dixit  : »Dionysius Corinthiorum episcopus, eloquio clarus, sub Antonino floruit imperatore, quo tempore Polycarpus discipulus Ioannis  euangeliste passus est: sub Traiano uero, qui quintus post uespasianum imperauit, Ioannes apostolus in pace quieuit, et Clemens papa, in mare mersus, martyrio coronatus est.« Huius Dionysii Gregorius in quadam homilia meminit, dicens : »Fertur Dionysius ille antiquus uenerabilis Pater Areopagita dicere, quod ex minoribus angelorum agminibus foris ad explenda ministeria uel uisibiliter uel inuisibiliter mittuntur.« Hic autem de Francia Dionysius, unde fuerit oriundus, in passione sancti Marcelli fideliter memorari mihi uidetur: sic enim ibi habetur: »Puer quidam Marcellus sub doctrina beati Sixti erudiebatur, cumque suppliciis Sixtum  episcopum uideret puer macerari, cepit timere. Tunc sanctus Laurentius corroborans etatis eius infantiam, ait ad eum: Marcelle, genitor tuus Aegeas noluit Christum credere, nam mater tua Marcellina, et fratres tui Saturninus et Dionysius, iubente sancto Clemente papa urbis Rome, partibus Galliarum, ut ad fidem Christianam gentes instruerent, directi sunt. uade ad eos, ut non pereas in manu Decii.« Et infra dicitur: »Profectus Marcellus cum Anastasio commilitone Christiano, ut iret ubi erat frater suus Saturninus episcopus, peruenit usque ad Argentomagum, ubi, a preside comprehensus, inquisitus est unde esset, aut de qua prouincia uel ciuitate huc uenisset, puer respondit: Christianus sum, ab urbe Roma exiui, et  propero ad ciuitatem Tolosam, ubi fratres mei Saturninus et Dionysius commorantur. Cui Heraclius preses ait: Dic mihi uocabulum patris uel matris tue. Puer respondit: Pater meus Aegeas, et mater mea Marcellina nuncupati sunt.«---Sed si uelint episcopi, ipsa passio in concilium eorum potest sine mora deferri. Hec mihi non discrepare uidentur a scriptura que penes nos Engolisme de Dionysii gestis habetur. Ibi enim legitur quod Clemens quemdam Philippum ordinauerit episcopum, et Hispanie destinauerit ad predicandum; Dionysio uero uerbi diuini semina gentibus tradidit erroganda; quem in Galliam misit, sociosque ei Saturninum, Marcellinum et Lucianum, atque Rusticum et Eleutherium adhibuit. Qui cum simul peruenissent  ad portum Arelatensium ciuitatis, Marcellinus in Hispaniam abiit, Saturninus autem Tolosam profectus est, et Dionysius cum Rustico et Eleutherio Parisios adierunt. Lucianus uero presbyter ad Beluacensem profectus est urbem. Iulianus quoque Cenomanensis, ut in gestis eius reperimus, genere Romanus fuit. Saturninus autem, ut passio eius docet tempore Diocletiani et Maximiani, Decio Germanico et Grato consulibus, passus est. uerum nonnullos audio interdum mouere quomodo non discrepet illud quod apud Tolosam gesta eius de tempore narrant, uidelicet si in tempore Diocletiani et Maximiani, consulatu uero Decii Germanici et Grati, primo Tolosam aduenit, uel, quod uerius esse mihi uidetur, tempore  Decii, secundum passionem supradicti Marcelli, et sub ipsorum principium tempore passus est, quomodo a Petro apostolo episcopus ordinatus et Tolosam missus est? namque a passione B. Petri, que, secundum puram ueritatem Hieronymi, tricesimo septimo a resurrectione Domini, hoc est decimo tertio Neronis anno, exstitit, usque in primum annum Decii, fuerunt anni numero 182, et a primo Decii anno usque in primum Diocletiani annum, fuerunt anni 32. Fuerunt a resurrectione Domini usque in ultimum annum Diocletiani anni numero 265.

Ad hanc uocem cum in concilio a quibusdam de Chronice concordia, propter aduentum Martialis in  Aquitaniam, subtilis inquisitio a clericis fieret, ille Engolismensis clericus adiunxit, dicens: »Hieronymi Chronica que mentiri non potest, si placet, in concilium deferatur, et super hac questione diligenter perspiciatur.« Itaque perscrutato libro locutus est: »Licet, inquiens, Beda in commentario super Actus apostolorum dicat Petrum quarto Claudii anno Romam uenisse, et tricesimo nono anno post resurrectionem Domini passum esse, tamen, secundum Hieronymi Chronicam subtiliter supputatam, ita inuenitur quod decimo octauo anno Tiberii Dominus passus est; post Tiberium uero regnauit Caius, et post eum Claudius, cuius imperii secundo anno uenerunt Romam princeps apostolorum Petrus, et condiscipulus eius Martialis; ipsius autem Claudii quarto anno Marcus in  Aegypto, Martialis in Gallia, Dominum predicare ceperunt. Post Claudium, qui imperauit annis 13, mensibus 7, diebus 28, suscepit iura principalia Nero, nichilominus annis 13, mensibus 7, diebus 28; nam 13 plenis annis regnauit, et quarto decimo plusquam medio mortuus est. Huius imperii primo, rex Galliarum Stephanus Romam cum legionibus Gallorum ad eum perrexit, quemadmodum litteris per ueredarios ei fuerat iussum. Ipsius quoque Neronis anno secundo, Paulus apostolus primitus uenit Romam, hoc est quarto decimo anno post aduentum B. Petri: necdum enim fuerat Paulus Rome, quando Stephanus ad Neronem profectus est. Missus est autem uinctus Romam Paulus a Festo preside  Iudee, quia Cesarem appellauerat. Item anno primo Tiberii, Herodes tetrarcha apud Iudeos cepit regnare, qui regnauit per annos 24, id est usque ad primum annum Caii Caligule, qui fuit successor Tiberii, sub quo Herode Dominus passus est, fuitque frater Archelai, id est filius illius Herodis sub quo Christus natus est. Post Herodem uero tetrarcham regnauit Agrippa annis septem. Ipse est Herodes qui Iacobum occidit, et Petrum comprehendit; et ab angelo percussus est. Cuius Herodis anno quinto, hoc est Claudii Cesaris secundo, Petrus et Martialis, ut iam diximus, primo uenerunt Romam. Post Agrippam Herodem, regnauit filius eius alter Agrippa annis 26, hoc est usque in secundum annum uespasiani, quando Iudeorum regnum defecit. Post  Neronem quippe imperauit uespasianus, cuius tertio anno imperii Martialis apud Lemouicam quieuit. Superuixit Petro quatuor annis. Anno enim 37 a resurrectione Domini, ut iam diximus, hoc est decimo tertio anno Neronis imperii, Petrus passus est; et anno quadragesimo post resurrectionem Domini, hoc est tertio anno uespasiani, Martialis assumptus est. Hec omnia ita diligenter supputantur, ut, si secundum quosdam tricesimo nono anno post resurrectionem Domini Petrus passus est, ergo Martialis Petro superuixit uno integro anno, et crastina die, hoc est prima alterius incipientis anni die, celos cum Christo ascendit. Atque ipso anno quo basilicam, in qua ipse membris quiescit, in honore Petri apostoli dedicauit, post duos menses  dierum temporalem mortem suscepit. Si autem iuxta Hieronymum Petrus tricesimo septimo a resurrectione Domini, hoc est decimo tertio Neronis passus est anno, igitur Martialis Petro quatuor annis superuixit.«

Hec et his similia de conuenientia annorum cum satisfactum esset, et ille Engolismensis clericus iterum diceret quia nichil mirum si Martialem Lucas nomine proprio non exprimit, cum illorum septuaginta duorum nomina non ostendat, atque Petri aduentum in Antiochiam et Romam nullo modo scribat, iterum Odolricus Pater allocutus est concilium, dicens: »Ne quis forte nos dicat nunc nouum fateri apostolum, et hactenus non auditum: de apostolatus eius antiquitate, eo quod iam olim preoccupatus ab antiquis et testificatus fuerit, iterum perhibebo testimonium  uerum, o uenerabiles episcopi. Ecce duo sacerdotes ex fratribus nostris coram adsunt, quos olim hac ipsa de causa in Britanniam misi, ut Anglorum a Gregorio, ut reor, prefixam legem annosam diligentius perscrutarentur, et omni submoto mendacio ad nos referrent. Qui cum ad Anglos peruenissent, tam in Martyrologiis eorum quam in litaniis Martialem ab antiquitate reperiebant apostolum scriptum. Ad quoddam autem magnum deuenientes monasterium, in quo primus Anglorum episcopus requiescit corpore Augustinus , per litanias tamen atque Martyrologia in eodem loco inuenerunt eumdem patronum nomine apostolico  decoratum. At cum a patre monasterii perquirerent, dicentes: »Ut quid Martialem in uestris litaniis predicatis apostolum, cum eius gesta dicatis non haberi penes uos?« ille respondit: »Quia ab illo, inquit, tempore, quo primo in hac prouinca Christi nomen auditum est, a patribus hoc nostris obseruatum est, quorum nullatenus immutare possumus traditionem. Scimus quippe doctores nostros priores de Gregorii profluxisse magisterio; attamen sepius inter nos conferre indagando solemus quis iste est apostolus cuius uocabulum in Euangeliis et in Actibus apostolicis minime intuemur. Et quoniam, gestorum eius auctoritatem non habentes, de eo non parum hesitabamus, ideo nomen eius crebro a memoria  apostolica eradere putabamus. Sed econtra cum animaduerteremus quia antiqui patres nostri non incassum hunc nobis scripserunt apostolum, idcirco nullo ausu eius uocabulum a serie apostolorum abolere audebamus. uos autem peregrini Galli, qui de eius estis apostolatu, qui nobis eius actus enuntiatis, a nostris cordibus de eo omnem omnimodis dubitationem abiecistis, et hac de re dudum creberrime Deo supplicabamus certos nos reddi. Nec in aduentu uestro derelicti spe nostra uidemur; imo exsultandum nobis est de tam egregie uirtutis Domini nostri Iesu Christi discipulo.« Multa alia testimonia penes eamdem gentem Anglorum de huius auctoritatis uetustate testes ueraces narrauerunt nobis sese comperisse.  Illud quoque mihi memorandum est quod ante hos septem annos  rex Anglorum duci Aquitanie  regalia munera misit, simulque codicem litteris aureis scriptum, in quo nomina sanctorum distincta cum imaginibus continebantur. Quod uolumen iam olim in concilio Pictauensi, dum hac eadem de re questio esset, idem dux Willelmus, litteris edoctus, in testimonium antiquitatis pontificibus ostendit. Erat enim ibi Martialis in aliorum apostolorum catalogo positus. Qui peritissimus princeps dicebat archiepiscopo Burdigalensi, et aliis qui ibidem aderant episcopis: »Coniicere, inquiens, possumus quam egregie auctoritatis sit beatus Aquitanorum patronus, de quo Gregorius in illa sui laboris gente hanc legem tradidit obseruandam. Nimirum  imperitorum est dubitare de quo sanctus papa Gregorius non dubitauit. uidetis ecce, o episcopi, in hoc codice, qui apud Anglos scriptus est, pretermissum esse Timotheum, et Cleopham, et Silam, et alios, quorum nomina in Euangeliis, et in Actibus apostolicis siue in epistolis Pauli leguntur, quos apostolos dicitis preter duodecim esse; non tamen pretermissum esse illum nostrum patronum, qui primus Galliarum fuit episcopus, cuius nomen in Euangeliis reticetur, ut scilicet uere illum Dei fuisse sciamus discipulum in carne, et cum duodecim prioribus electis discipulis maximam a Deo accepisse apostolatus gratiam, hanc gentem occiduam possidendi signum apostolatus in eternum.  Hoc autem in Martiale fieri uidemus, quod etiam in Barnaba, Luca et Marco et antiqui faciebant, et moderni hactenus faciunt. Nam eorum alii memoriam de confessoribus, non de apostolis, agunt, ea tantum causa quia non sunt de duodecim, alii autem rectius arbitrantes, non de confessoribus, sed de apostolis eorum agunt recordationem, eosque apostolos predicant; ideo quia, de Isrel genere secundum carnem procreati, ad predicandum ab aliis apostolis missi sunt. Ita et qui Martialis mentionem de confessore agunt, idcirco agere uidentur, quia non fuerit unus de duodecim. Qui uero eius de apostolo recordantur, rectius autumant, quia, quanquam unus non sit de duodecim, ex genere tamen Abrahe, hoc est  de tribu Beniamin, ortus, Dominum in carne uidens, eius fuit discipulus. Omne etiam donum gratiarum cum duodecim a Domino accipere promeruit. De cetero a Domino per beatum Petrum ad predicandum Galliis missus est, ubi clara habet apostolatus signa: predicationis quippe fructificatio maxima illi inter alios apostolos exstitisse probatur; siquidem, preter Paulum et illos duodecim, nescimus tanta copia fructificasse alium apostolorum, quanta Martialis predicando fructificauit.

»Hec et his similia cum super his dux perorasset, eiusque uerbo nullus contraire quiuisset, quidam clericorum de eruditis ait ad eos qui sedebant in concilio: Non ignoramus quia Matthias de  septuaginta duobus dudum fuerit, et post per constituentem Petrum unus de duodecim exstiterit. uerum alter, quem sors in duodenario non accepit, nichilominus tamen de eorum ordine qui exceptis duodecim erant, apostolus permansit. Ipse est enim postea dictus Iudas apostolus, qui tunc Ioseph Iustus siue Barsabas dicebatur. Ipse denique est qui cum Sila apostolo ab aliis apostolis missus est: unde Hieronymus diuine legis interpres scribit, dicens: Silas quoque et Iudas ab apostolis apostoli appellati sunt. Si ab apostolis illi appellati apostoli sunt, ergo uere apostoli erant; priores enim apostoli eos quos apostolos uocabant, non incassum apostolos existimabant; nec appellassent, nisi essent. Preterea Paulus apostolus, in  quo Christus loquebatur, exceptis undecim, non appellaret apostolos, nisi uere apostoli exceptis undecim essent. Non in uanum quippe, neque mendaciter aliquod uerbum locutus est Paulus: Apparuit, inquit, undecim, deinde apostolis omnibus . Hec propter quosdam protuli, qui in concilio uerbum uentilant, dicentes: Quid enim, si Martialis apostolus tunc erat, utquid minime in locum Iude ponebatur, quando Matthias eligebatur? Sciant itaque non solum Matthiam, sed cum eo et Barsabam ab apostolis electos et statutos, et occulta sorte Matthiam, ut in locum Iude esset, assumptum; quatenus non iam undecim, sed duodecim primi testes resurrectionis Domini  essent: Barsabam uero apostolico nomine minime caruisse, quia alii preter duodecim iampridem ad apostolatus officium destinati fuerant, dicente Domino: Ite, ecce ego mitto uos sicut agnos inter lupos . Sane quis dixerit Martialem non fuisse resurrectionis Domini testem? Nunquid non Barsabas, quia unus erat de septuaginta duobus, sicut et Matthias, sicut apostolus tunc erat, ita deinceps apostolus fuit? Nonne ipse est, ut iam dixi, qui nunc dicitur Iudas apostolus cum Sila apostolo? Etenim, quemadmodum Matthias prius erat apostolus de septuaginta duobus, dehinc autem unus de duodecim fuit, ita et Barsabas, ut apostolus erat, apostolus permansit, licet non de duodecim. Eodem modo et Martialis, si unus de septuaginta  duobus fuit, ergo tunc et apostolus erat, et demum apostolus permansit, translato Matthia in duodecimum. Ut autem quidam ait, apostolus non numeri sed officii nomen est. Re autem uera illi statuti sunt duo ad supplendum duodenarium ordinem, qui a baptismate Ioannis usque in diem ascensionis opera Domini uiderant, perfecte etatis existentes. Si enim ipse Dominus non ante tricesimum etatis est exorsus predicare annum, quanto magis discipulos duodecim oportebat non ante etatem perfectam testes Domini publicos Iudeis esse? Porro si Martialis, quando Dominus ascendit in celum, necdum uicesimum etatis annum attigegerat, quid in eo preiudicare possumus, quod minime  in locum Iude substitutus fuerit, presertim cum anteriores duodecim testes uel grandeui uel perfecte essent etatis, hic autem nondum impletam corporis etatem haberet? Si autem Dauid, cum adhuc esset adolescens, a Domino electus in regnum, et eo iubente consecratione regia unctus est, tamen non ante regnare cepit quam triginta etatis compleret annos, quid mirum si Martialis etate adhuc adolescens unctionem sancti Spiritus in potestate ligandi atque soluendi, et cetera gratiarum carismata ad officium apostolicum pertinentia, cum aliis a Domino accepit apostolis? Ubi iam enim peruenit ut integre esset etatis, hoc est annorum triginta, per beati Petri legationem Aquitanice gentilitatis apostolatum  efficacissimo opere a Domino suscepit. Quod autem Dominus iussit Petro ut dirigeret Martialem ad predicandum prouinciis Galliarum, idem est simillimum illi quo doctoribus Antiochie degentibus ait Spiritus sanctus: Segregate mihi Paulum et Barnabam in opus quo assumpsi eos. At illi orantes et ieiunantes imposuerunt eis manus, et dimiserunt eos . Et sicut illi missi fuerunt a Spiritu sancto, quamuis per ministerium discipulorum, sic Martialis missus est a Domino in Galliam, licet per legationem et consultum beati Petri. Qui, uocante et eligente se Domino, etatis quindecim annos impleuerat tantummodo, tribusque cum eo permansit, id est usque ad passionem et ascensionem, post aduentum denique sancti Spiritus  super apostolos in Sion, annos quinque apud Iudeam fecit, et post cum Petro Antiochie septem permansit: at uero dehinc sequenti anno, imperante Domino, Aquitaniam introiuit, in qua per uiginti octo annos predicationi institisse cognoscitur: siquidem tertio uespasiani anno migrauit.« His igitur uerbis emulorum pertinacia cum pullulans esset facile exstincta, omnesque peritorum acclamassent satis fuisse conueniens etatis perfectionem, in illis qui duodecim apostoli priores electi sunt, exstitisse: interim in illo concilio Pictauensi super hoc capitulo cessatum est.

Subiunxit etiam idem uenerandus senior qui hec perorabat, dicens: »Quid multa necesse, dilectissimi?  Nil profecto hic obesse conspicitis, quam illam minus congruam multorum consuetudinem, non ratione perspicacem, sed incuria, ut assolet, torpente, penes plures inueteratam. Quo autem modo hec que in multis inualuit traditio, ex quo uideamus fonte, descendit. Nostrorum equidem patrum non incerta didicimus relatione quia longe olim, imo ab ipsius discipuli Domini tempore, quo, imperante uespasiano, in pace occubuit, usque in tempora nepotum Caroli Augusti, quando in monasticum canonicalis ordo, facientibus Pippino et Carolo fratribus, filiis Ludouici, in quo ego rector sum loco, permutatus est, eumdem, Christi discipulum passim per Aquitaniam priores nostri cum aliis recitabant apostolis, eiusque de apostolo mentionem  recolebant, donec iuniores, quasi melius zelando, imo deterius sapiendo, ceperunt nouitatem inferre, dicentes: Licet nobis patronum Aquitanie de loco apostolorum, in quo nunc ultimus est, transmutare, ut sit nobis honorabilior, si primum in confessorum serie eum dicamus; sit nobis principium confessorum, non extremitas apostolorum: eligimus ut sit primus ante omnes confessores, quam ultimus in apostolis. Hoc itaque arbitrio humano nulla ratione fulto, paulatim usque ad hec tempora nostra talis increuit mos, non tamen in omnibus locis. Nonnulle quippe Ecclesie hodieque hac in re antiquiorem retinere uidentur obseruantiam, quam licet alii permutassent in terris, nullatenus tamen potuere eius imminuere  neque obscurare gloriam in celis, ubi ingens apostolicum decus, in glorioso rutilans apostolorum choro, ante conspectum maiestatis glorie Dei perenniter possidet. Si ergo priora et antiquiora patrum, secundum ueritatem et rationabilem auctoritatem, Deo inspirante, recuperamus instituta, olim humanis adinuentionibus ablata atque deprauata, idque agimus renouando magis quam nouitatem presumptiuam tradendo, utquid culpamur uelut transgressores paternorum terminorum, de quibus scriptum est: Ne transgrediaris terminos antiquos quos posuerunt patres tui?  Cur, inquam, durum id aliquibus uidebitur, si rectam ueritatis lineam sequimur, si perspicaciores patres antiquos  hac in re imitemur, si minus acutos non sectari dignum ducamus? Nonne hic pater Azenerius, atque Benedictus rector monasterii Cluse Sancti Michelis, pluresque alii doctissimi et reuerentissimi abbates et episcopi, tam presentes quam absentes, una cum Romana apostolica sede, huic sententie testificantur nobiscum, bonumque id ac iustum Deoque beneplacitum ducunt? Cur autem multorum opinioni incaute aurem prebendo obscurare, imo, quod absit! infalsare tanti gesta patroni uidebimur? Qua enim ratione possumus eum negare fuisse discipulum Domini, eumque in carne secutum? Sed quisnam temere inficiari audeat eum a Domino ad predicandum missum, nec non et ligandi soluendique cum aliis apostolis potestate promotum; partemque  gentilitatis enormem in occiduo climate specialem in sorte apostolatus, Christo iubente ac donante, beatoque Petro consultum prebente, suscepisse? Omnia hec de illo abnuunt, qui eum aut non credunt esse apostolum, aut, si credunt, non libenter suscipiunt. Illi, inquam, hec denegare uidentur, qui eum non quemadmodum Ioannem euangelistam, sed uelut Siluestrum papam, aut unum de his qui Dominum in carne non secuti sunt, uel non uiderunt, simpliciter confessorem autumant.«

Tunc quidam, moribus et etate grandeuus, ex episcopis qui sedebant in concilio, Albiensis uidelicet Ecclesie pastor Aemilius, facto silentio, dixit: »Hunc Aquitanice patrie coruscum illuminatorem, qui ad hanc plagam patres nostros uenit primus  saluare, quem Christus Dominus et beatus Petrus, alter imperans ut magister et Dominus discipulum et seruum, alter exhortans ut condiscipulus et compropinquus condiscipulum et compropinquum, ad salutem et lumen gentium Galliarum, in tenebris et umbra mortis sedentium, direxerunt, iustissimum et dignissimum esse omnimodis censemus ut, quo magis possumus, excellentiori habeamus honore, secundum tamen rectam ueritatis normam. Hec, inquam, in eo teneamus que non sint ultra ueritatem: et quod uerum et clarissimum illic est nec pretermittentes nec excedentes, quo eum mage ualemus honoremus. Si enim uere a Domino ad predicandum missus est, si discipulus eius in carne fuit, si unus de illis est quibus dictum est: Beati  oculi qui uident que uos uidetis ; qui eum negat apostolum, profecto constat quia ueritatem pretermittit, imo impugnat. Si autem ita diceretur apostolus, ut de origine Isrel discipulus Domini non esset, nec a Domino potestatem ligandi ac soluendi accepisset, ultra ueritatem fieret transcensio. Ut si quis eum unum de duodecim dicat fuisse, ultra ueritatem pertransit; qui uero ita eum dicit apostolum, tanquam a Domino missum, non de duodecim, sed de septuaginta duobus unum, siue tanquam Paulum et Barnabam, qui post Domini ascensionem electi apostoli exstiterunt: hic ueritatem neque contemnit, neque transcendit, uerum, nec ad leuam nec ad sinistram deuians, per uiam rectam iustitie graditur. Igitur si pars aliqua probabilis  antiquissimorum Patrum comperitur eum dixisse apostolum, et nomen eius cum aliis pronuntiasse apostolis, bonum mihi uidetur nos eorum indubitanter tramitem tenere, ut posteri nostri callem directum deinceps assuescere ipsum non cunctentur.«

Hec et his similia eo dicente, alius ex episcopis, uidelicet Isembertus Pictauensis Ecclesie rector, cepit explanare, dicens: »Qui de hoc uerbo controuersiam parit, nodum in scirpo querit. Nos non sumus Ebionite, qui non recipiunt preter duodecim apostolos, et Paulum quasi transgressorem legis repudiant. Sufficit ad confodiendos aduersarios hoc telum acutissimum, hoc est sola beati Hieronymi sententia. Item mucrone ualidissimo Pauli apostoli,  nulla arte aut ui unquam retundendo, omnis pars contentiosa perimenda est. Ait Paulus quia apparuit Dominus undecim, deinde apostolis omnibus , ut sciamus apostolos fuisse omnes quos Dominus in carne adhuc degens misit ad predicandum. Ait Hieronymus, ut in presenti recitatum est lectione: Omnes qui Dominum in carne uiderunt, eumque postea predicauerunt, fuerunt apostoli, et cetera. Liquido constat quia Martialis Dominum in carne uidit, et eum postea predicauit. Bonum est eum dici apostolum, quamuis non malum sit dici confessorem. Nam et apostolus Petrus si dicatur confessor, malum non est, cum confessio ueritatis semper sit communis per os omnium sanctorum, tam in ueteri quam Nouo Instrumento. Cum hunc  autem patronum bonum sit confessorem dici, melius tamen est eum predicari et apostolum, ne latere uideatur sub modio claritas eius, qua Domini discipulus et sortis apostolice unus esse predicatur. Qui autem contentiose eum dicit confessorem, ideo non bonum esse mihi uidetur, quia quasi negare uidetur eius proprium, et inimicitias in Ecclesia parit. Ne igitur scissura in Ecclesia Dei hac fieri possit occasione, summopere est prouidendum ut omnes consono corde et ore unum id quod melius est pronuntient. Sola que obesse uidetur auribus consuetudo, in melius accipiatur, et schisma ac murmuratio atque dubietas prorsus a nostro communi cetu aboleatur. Quod si quis contraire presumpserit huic pacifice concordie, de contentiosis et schismaticis  unus iudicetur.«

Ad hec uenerandus ait Iordanus: Multa, karissimi, ante hos annos hac de re facta est inquisitio, quousque hec altercatio ad aures apostolice sancte Romane sedis perueniret. Super quo Dominus Ioannes papa exemplar epistole nobis est dignatus destinare, magnopere testificans apostolatus eius gloriam, et redarguens omnes qui eum contradicunt esse apostolum. Que epistola sacra conseruata in promptu habetur, in qua facile claret testimonium uerum Romane sedis.

Cui Bituricensis archiepiscopus Aimo respondens, dixit: »Textum epistole pape Ioannis omnibus Galliarum episcopis directe, ante hos quindecim dies in concilio Bituricensi, ubi plures episcopi congregati  eramus, coram nobis recitare fecimus; ubi multa doctorum turba interfuit, qui, hanc disceptationem sub magna discretione examinantes, inuenerunt sanum esse quod Ioannes papa in Romana sede, et uos in hac que prima omnium Ecclesiarum Gallie est, sancto Spiritu afflante, de hac iustissima re instituistis. Nemo denegat eum fuisse unum de septuaginta duobus. Illis autem Dominus dixit: Ite, ecce ego mitto uos sicut agnos inter lupos . Constat ergo quos Dominus dixit apostolos, quia uere apostoli sunt. Et hunc protoducem Gallie semper plures antiquorum non cum confessoribus, sed cum apostolis pronuntiasse uisi sunt. Itaque, plurimo doctorum choro persuadente, coram omni  populo, in maiori ecclesia Bituricensi, testimonium perhibuimus beato Martiali quia apostolus ueritatis est. Curauimus enim ne Romane apostolice sedis decreto et imperio repugnaremus. In testimonium uero ueritatis, in eodem concilio tomum scribere rogauimus, quem manibus corroborauimus nostris, quatenus omnibus sit notum nos de hac re a Romana sede minime uelle desciscere, quia non oportet. Porro uerbum idem dum in Ecclesie totius conspectu concionaretur, illicio omnis populus quasi uir unus una uoce Dominum benedixit, pro sui gloria patroni. Sicut igitur Romana testificatur Ecclesia, cui contradicere nefas est, et quemadmodum in predicto Bituricensi testificati sumus concilio, ita in presenti concione generali hanc sententiam  iustam et necessariam sancte Ecclesie testificamur esse.«

Tunc Deo amabilis Iordanus respondit  : Hoc equidem uerbum, qualiter ante hos annos, hoc est in primo anno dedicationis huius Lemouicensis basilice Redemptoris nostri, quam hodie exsultanter hec ciuitas nobiscum recolit, uiuentibus tunc doctissimo rege Francorum Roberto, et Gauzleno metropolitano predecessore uestro, hec sedes Lemouica non sine enormi auctoritate diuina receperit, paucis memorare libet. Post multas enim huius capituli altercationes, aliis assentientibus, aliis uero repugnantibus, cum super hac re facte multe essent litanie, ut hoc uerbum, nisi Dei esset bona uoluntas, in concordia huius sedis minime resideret, aduenit synodalis ad hanc  ecclesiam conuentus, ubi tertia die synodi omnis sacerdotum generalitas, ac ceterorum clericorum numerositas, una nobiscum nobilium uirorum et legis doctorum adiuncta multitudine, credo Deo gubernante, unum cor et unam uoluntatem hora diei tertia suscepit; taliterque omnibus inspiratum est, ut pacifice, et libenter, atque uoluntarie, bona obedientia, hec susciperetur ab omnibus sententia, deincepsque immutabiliter per nostram diecesin obseruaretur. Et bene placuit omnibus qualiter hanc Deo beneplacitam uoluntatem acciperemus, ut, quemadmodum multitudini nouitas uidebatur, ita contra hanc altera quidem res noua, sed magnifica et gloriosa, aduersus omnes emulos confirmaretur. Aggregato itaque maximo populorum conuentu, sacratissimum corpus  patroni a suo leuauimus tumulo, et piissimo obsequio transtulimus super hoc sanctum altare, quod in honorem protomartyris Stephani ipse consecrauit. Facta sunt hec Dominica Resurrectionis die  , in ipsa solemnitate inuentionis corporis beati Stephani, atque huius sancti templi consecrationis, quod idem patronus primum in omni Gallia Deo dedicauit, dirutis, que in hoc loco pridem gentilitas coluerat, simulacris. Que res ita nobis conuenire uisa est, ut, sicut ille uiuens hanc suam sedem totius Aquitanice gentis fontem baptismi et illuminationis euangelice fecerat, ita corpore suo eamdem uisitando perlustrans, isthic nobis huius daret initium obseruationis, hocque institutum membra in reliquum conseruandum non cunctarentur, quod exordium in capite suo sumebat. Super  hoc itaque altare eodem die mysteria in gloria apostolatus eius solemniter celebrauimus. Quod semper in reliquum celebrare tam hic quam per omnes nostre diecesis ecclesias et monasteria mandauimus, ut uidelicet ulterius non in confessoris, sed in apostoli recordatione memoria patroni ab omnibus concorditer fieret. Hanc etiam diem statuimus habendam in recordatione omnibus annis, qua ad suam sedem egregius pastor translatus est, qua etiam die cathedra eius, hoc est ordinatio, siue initium episcopatus eius est. Non quod eadem die consecratus sit in episcopum , sed sicut est cathedra beati Petri Antiochie, itemque cathedra Rome, non quod tunc consecratus sit episcopus, qui a Domino iam olim consecrationem susceperat pontificalem, sed quia tunc primum in illa die apud easdem ecclesias sedit, ad suscipiendum super populum Dei regimen pastorale: ita in hac die, que est tertia mensis Augusti dies, hanc domum de fano demonum fecit Christi templum, et in ipsa Ecclesia hac primum sedit, suscipiens in populo curam et regimen pastoris: quem duo sacerdotes Dei, Austriclinianus et Alpinianus, discipuli eius, inthronizasse creduntur in huius ecclesie cathedra, in testamento ueritatis, ut ubi duo uel  tres congregati essent in nomine Saluatoris, in medio eorum ibi Dominus esset. Nam et beatum Petrum Linus et Cletus discipuli eius sacerdotes, imo cum eis idem beatus Martialis condiscipulus eiusdem beati Petri, apud primam Romanam Ecclesiam inthronizasse creduntur: que ecclesia prima, ut quidam dicunt, est apud titulum qui uocatur Ad primum, et est in honore leuite Stephani primi martyris; ut alii autem ferunt, est apud Lateranis, quia ibi patriarchium est. Altera ergo die, que est post dedicationem huius sacrosancte basilice, siue inuentionem reliquiarum protomartyris Stephani, translatio patroni ad suam sedem, siue festiuitas cathedre eius, ex eo tempore celebrari solita est in hac eadem sancta Lemouicensi ecclesia. Eodem uero die, consummatis cum tripudio  mysteriis, et de apostolica commemoratione instituta federato cum pace inter se uniuerso clero et populo, sacratissimum patroni corpus ad proprium retulimus monumentum. Posuimus autem sub anathemate eos qui in nostra diecesi ulterius hanc inquietare presumerent sententiam  . Post multum uero temporis, cum in nonnullis per Galliam ecclesiis de hoc uerbo murmur fieret, et quidam dicerent. »Quomodo potest apostolus esse qui in Euangeliis non dicitur, sed nec in Actibus apostolorum manifestatur?« alii uero putarent nunquam hactenus dictum id esse, sed nouiter a nobis primum, quod absit! usurpatum esse, iterumque grauis altercatio pullularet, Deo dispensante, directa est nobis super hac re epistola  ab apostolice Romane sedis papa Ioanne. Tunc unanimi consulto decretum fecimus, ut propter hoc uerbum iterum aut suscipiendum aut non suscipiendum, congregatio episcoporum atque peritorum uirorum ad hanc urbem colligeretur. Si ergo decernitis hanc non suscipi debere sententiam, nec a me ultra suscipienda est, sed magis impugnanda. Si autem suscipitis, et ego ita suscipio, sicut ante susceperam, ut quicunque nostre diecesis in eo scandalum generare ulterius presumpserit, tam uestra quam nostra cerceatur animaduersione.

Tunc archiepiscopus ait: »Sicut iam dixi, et iterum nunc palam omnibus dico, quemadmodum  Romana Ecclesia suscipit, et suscipi per textum epistole mandat, et hanc ipsam rem Bituricense concilium nuperrime collaudauit, sic laudo hoc bonum esse, et in pace suscipio, et huius sancti concilii fraternitatem absque schismate suscipere id obsecro et exhortor. Si quis autem exhortationi nostre non acquieuerit, habeat iudicem Deum, uniuscuiusque conscientie testem. uerumtamen comprouinciales nostros necesse est, nisi susceperint, admoniti [for. admoneri ut] obediant Romane sedi capiti suo, seuera auctoritate nostra compulsi.«

Ad hec Iordanus uenerabilis ait: Ut uideo, quia hoc uerbum in bona uoluntate Dei a nobis cum pace suscipitur, gratias agimus Iesu Christo Domino Saluatori nostro; et benedictus Deus, qui hanc sanctam  Lemouicensem Ecclesiam sacerdotio beati Martialis nobilitauit, et hanc gentem occiduam eius fructifera predicatione ab idolorum seruitute ad ueram libertatem retraxit. Ipsi Patri Domini nostri gratiarum actiones offerimus, qui noluit lucernam ardentem sub modio occultari, nec ciuitatem supra montem positam abscondi; sed quod ab antiquitate patres nostri priores probantur preoccupasse, nunc euentilatum prudenter in diebus nostris, largiri nobis dignatur luce clarius apparere. uere celum et terra transibunt, sed uerba et promissa Dei non preteribunt. Et si beatus Martialis lux mundi a Domino uocatus est, eadem promissio Domini impossibile est quin compleatur in eo, qui officio apostolatus et predicationis claruit lumine magno. Ideoque in nomine ipso, iure rutilat  fulgore apostolico.

Iterum conuersus ad archiepiscopum, locutus est, dicens: Iam, si placet, uenerabilis pater, absoluatur hodiernum concilium, ne populus festiuus tedio more nostre grauetur. Crastina enim et tertia die de aliis disputaturi Deo erimus auxiliante. Nunc ergo simul omnes ad ecclesiam Saluatoris nostri procedamus, ubi nos multus exspectat populus, stationem ibi festam agamus et sacrificium pro solemnitate unus ex nobis Deo offerat. Nos quoque reliqui illic circumstabimus, et populum de presenti concilio admonebimus, et pacificis benedictionem, bella uolentibus maledictionem, secundum legem Domini proponemus.

Ad hunc sermonem de sedibus suis surrexerunt  episcopi, et cum timore Dei processerunt, ascendentes ad locum templi, ad audienda solemnia sacrosancte basilice. Rogante uero uenerabili Iordano, metropolita Bituricensis sacro usus pallio ad celebranda sancta accedit. Inter laudes autem, que Greco nomine dicuntur a conuersione uulgaris modulationis, dum uersus sancte Trinitatis a cantoribus exclamaretur, illico omnes episcopi, cum archiepiscopo et diaconibus ceterisque ministris, ad maximum altare pariter accedentes orauerunt, mutuamque tam sibi quam ministris altaris pacem, ut mos est, dederunt; deinde per circuitum altaris in sedibus preparatis resederunt. Angelico interea hymno cum tropis, id est festiuis laudibus, ornatissime expleto, primam orationem de solemnitate ecclesie  dedit archiepiscopus; secundam, audiente omni ecclesia, de beati Martialis commemoratione annexuit. Que oratio in hunc modum continetur:

Omnipotens sempiterne Deus, qui beatum Martialem apostolum ecclesie tue sancte preesse uoluisti, quesumus, nobis, eius suffragantibus meritis, pietatis tue gratiam largiaris.

Quam orationem idcirco presertim palam omnibus uoluit protulisse, ut testimonii apostolatus beati patroni clarus assertor liquido patesceret. Que oratio, cum Secreta, et Prefatione, et ea que dicitur ad complendum, idcirco Gregoriana esse dicitur, quia a Ioanne papa Romano ad Lemouicenses directa iamdudum fuerat.

Post Euangelium denique lectum, facto in plebe  silentio, Iordanus pontifex, conuersa facie ad plebem, astans coram altari in eminentiori loco, sic alloqui cepit populum, dicens: Audiuimus, dilectissimi, uerba sancti Euangelii: »Quia uenit Filius hominis querere et saluum facere quod perierat .« Ideo enim Saluator dicitur esse Dominus noster iehsu Christus; quia omnes peccantes uult ad salutem reuocare, dicente Apostolo: »Fidelis sermo, quia Christus iehsu uenit in mundum peccatores saluos facere, quorum primus ego sum .« Cumque de fide Zacchei, qui defraudata reddidit in quadruplum, paucis dixisset, atque ad milites, depredantes, siue per calumniam uel potentiam res sanctuarii et pauperum turbam opprimentes, ut fidelem Zaccheum imitantes ea iuste restituerent quibus  rapuerant, retraxisset sermonem, ad ultimum adiecit, dicens: Ecce propter uestram pacem, dilectissimi, hic adsunt pastores Ecclesiarum, sancti fratres nostri episcopi, qui ad subleuandum onus mei ponderis, et uos saluandos atque pacificandos, dignati sunt ad hanc urbem conuenisse, sequentes Domini nostri Iesu Christi exemplum, qui uenit »querere et saluum facere quod perierat.« Qua de una re cum illis moneo uos, obtestans in Domino Iesu, quatenus nemo uestrum illis inobtemperans existere presumat, nemo sese a concilio isto excusando subducat, sed omnes principes et capita populorum ex Lemouicensi prouincia in crastinum et tertium diem ad nos cum pace conueniant, et nullus a nostro cetu communi secedat, nisi a nobis uoluntario  animo iussus. Conuenientibus autem ad concilium, nemo alteri propter aliquas inimicitias nocere presumat, siue in facultatibus, siue in domo eius, neque dum hic steterit, neque dum ad propria redierit, neque ante septem dies postquam regressus fuerit. Nemo in hac congregatione seditionem generet, neque extra urbem: nullus aliquid per uim rapiat; nullus, ut assolet, quasi propter iustas querelas, pugnam inire constituat; nullus hic expeditionem neque equitatum ineat aliquando agendum. Sed nichil aliud hic quam pacem quispiam inquirat, si forte pax nobis a Domino tribuatur quieta, quia hic conuentus proprie conuentus Domini est, ad inquirendam pacem, ad consolandam sanctam Dei Ecclesiam.

Hec qui obseruauerit, tanquam filio pacis, imo Dei  a Domino nostro Iesu Christo, et sanctis apostolis eius, absolutionem conferimus peccatorum, et benedictionem eternam, ut sicut Dominus beato Petro, et huic beato Martiali, ad cuius sacratissimum corpus assistimus, ceterisque apostolis uirtutem atque potestatem ligandi atque soluendi tribuere dignatus est, ita a peccatorum nexibus absoluere dignetur eos qui de pace et iustitia Deo et nobis, qui eius uice, licet indigni, fungimur, obedire festinauerint. Qui autem pacem nostram non susceperint, tanquam non Deum, sed diabolum sequentes, huic damnationi, quam modo coram recitare iubebimus, subiacebunt. Pax autem nostra ad nos reuertetur, sicut Dominus in Euangelio ait: »Si fuerit filius pacis, requiescet super illum pax uestra; sin autem, ad uos reuertetur .« Tunc  iubentibus episcopis, idem qui euangelium pronuntiauerat diaconus, sic in tomo charte excelsa uoce maledictionem coram populo in tribunali ante altare legere cepit, dicens:

»Excommunicatio in seditiosos. Ex auctoritate Dei Patris omnipotentis, et Filii, et Spiritus sancti, et sancte Dei genitricis Marie, sanctique Petri apostolorum principis, et beati Martialis, et aliorum apostolorum, atque omnium sanctorum Dei. Nos episcopi, in nomine Dei specialiter congregati, Aymo archiepiscopus Bituricensis, Iordanus antistes Lemouicensis, Stephanus Aniciensis, Renco Aruernensis, Ragamundus Mimatensis, Aemilius Albiensis, Deusdedit Caturcensis, Isembertus Pictauensis, Arnaldus Petracoricensis, Roho Engolismensis: excommunicamus  illos milites de isto episcopatu Lemouicensi, qui pacem et iustitiam episcopo suo firmare, sicut ipse exigit, nolunt aut noluerunt. Maledicti ipsi et adiutores eorum in malum: maledicta arma eorum, et caballi illorum: erunt cum Cain fratricida, et cum Iuda traditore, et cum Dathan et Abiron, qui uiui introierunt in infernum. Et sicut he lucerne exstinguuntur in oculis uestris, ita gaudium eorum exstinguetur in conspectu sanctorum angelorum, nisi ante mortem ad satisfactionem atque emendationem siue penitentiam dignam uenerint in iudicium episcopi sui.«

Omnes episcopi et presbyteri candelas ardentes in manibus tenentes, mox eas in terram proiicientes exstinxerunt. Ad quod uerbum cor populi ualde expauit,  et omnes clamauerunt, dicentes: »Sic exstinguat Deus letitiam eorum qui pacem et iustitiam suscipere nolunt.«

His dictis, dominus Iordanus ait ad populum: Hec uerba maledictionis eodem dicta sunt tenore nuperrime in sancto concilio Bituricensi in aduersarios pacis. Quemadmodum autem inter Bituricenses, Deo donante, pax firmata est, ita inter Lemouicenses pacem fieri optamus. Post hec singuli episcoporum, et ultimus archiepiscopus, de pace populum monuere, dicentes: »Sicut pastor uester ecce predixit uobis de pace, ita nos eius dicta firmamus uno corde, et uno consensu, ex auctoritate Saluatoris Iesu Christi Domini nostri, et beati Petri, atque beati Martialis,  sanctorumque aliorum apostolorum, quibus proprie a Domino collata est potestas ligandi atque soluendi. Quidquid hic pastor uobis a Deo datus confirmat, confirmamus, et quidquid destruit, destruimus; ligamus quos ipse ligat, benedicimus quibus benedicit.«

His et huiusmodi peroratis, facto silentio, cum ad horam confractionis Dominici corporis uentum esset, atque ex more archiepiscopus benedictionem populo funderet, super beati Martialis nomine mentionem interseruit, ita dicens: »Benedicat et custodiat uos omnipotens Deus, domumque hanc sui muneris [numinis] presentia illustrare, atque sue pietatis oculos super eam die ac nocte dignetur aperire. Amen. Concedatque propitius ut omnes qui ad solemnitatem  anniuersariam dedicationis huius basilice hodierna die conuenistis, intercedente beato Martiale apostolo, et ceteris sanctis suis, quorum reliquie hic pio uenerantur amore, uobiscum hinc ueniam peccatorum uestrorum reportare ualeatis. Amen. Quatinus eorum interuentu ipsi templum sancti Spiritus, in quo sancta Deus Trinitas iugiter habitare dignetur, effici, et post huius uite labentis excursum ad gaudia eterna feliciter peruenire mereamini,« et cetera que in episcopali benedictione proferri solitum est. Secundus tamen benedictionis ille uersus in eo codice, sicut et in nonnullis aliis, nomen beati Ioannis euangeliste inscriptum continebat; uerum, ut dixi, ob loci festiuitatis opportunitatem, conuenienter et consulto hec circumstantium peritorum  assensu ab archiepiscopo in beati Martialis proprietate et gloria dicta sunt. Quod ualde placuit omni Ecclesie summo amore et tripudio. Certissimum quippe tenemus ea placere Spiritui sancto, que plurimorum fidelium consensu in unam uoluntatem conueniunt, iuxta quod scriptum est: Multitudinis autem credentium erat cor unum et anima una .

Claudente luce diem, finitis uespertinis solemniis, Aemilius pontifex, ueneranda canitie angelicus, in eadem basilica, hanc, propter patrocinium beati Martialis, benedictionem dedit populo, dicens: »Omnis qui uos in apostolicis tribuit consistere fundamentis, benedicere uos dignetur, beati Martialis  apostoli sui interuenientibus meritis,« etc. que sequuntur. Consilio autem inito, episcopi semetipsos altrinsecus monuerunt ut, tarditate remota, crastino ualde mane, quod illuxit sexta feria, ad concilium iterato cogerentur in unum. Quod qualiter actum sit, sequenti lectione paucis perstringendo reseruabimus, postulantes Dominum ut utilia que oculis ipsi uidimus, et auribus presentes audiuimus, memorie nostre suggerere ad litteris mandandum dignetur Deus et Dominus noster iehsu Christus, cum quo est gloria Patri una cum Spiritu sancto, per immortalia secula sempiterna. Amen.



SESSIO II. Celebrata XIII Kalendas Decembris.---Inserta est enarratio rerum in concilio Lemouicensi I anno 1019 gestarum.


Secundo interea concilii die, post anniuersariam Dominice basilice solemnitatem excursam, surgentes episcopi ad psallendum ante lucem, atque cum aurora lucis daret primum initium ipsi diei, altaris mysterium Domino persoluentes, ualde mane, antequam clarius illucesceret, ad basilicam sancte sedis aggregati, congruenti et disposito ordine intrauerunt ad concilium. Litaniam imposuit illis tribus diebus iam dictus domnus Azenerius, uenerabilis pater monasteriorum sancti Martini Masciacensis, Sanctique Benedicti Floriacensis, qui una cum antistite  Bituricensi ad concilium Lemouicense aduenerat. In quibus litaniis beatum Martialem inter aliorum apostolorum nomina enuntiauit per singulos dies. Nam hec illi et suis antiqua inerat consuetudo, sicut ipse cunctis in concilio publice predicabat. Erat autem apprime liberalium artium peritus, qui dicebat ualde fieri inconueniens, eum qui potestatem ligandi et soluendi a Redemptore cum aliis apostolis acceperat, inter eos sanctos qui non acceperant predicari. Licet enim omnes episcopi potestatem habeant ligandi et soluendi, non tamen eam a Christo priuatim alii acceperunt, nisi tantummodo illi qui eum in carne beatis oculis uiderunt et secuti sunt, et ab eo ad predicandum missi sunt; dicente Domino: Sicut misit me Pater, et ego mitto uos. Hoc  cum dixisset, insufflauit, et dixit eis: Accipite Spiritum sanctum: quorum remiseritis peccata, remittuntur eis; et quorum retinueritis, retenta sunt . Porro cum orassent omnes in unum, et ab archidiacono data esset congrua lectio, et deinde consequenti ordine ab eo qui uerbum declamatorie iubentibus episcopis fecit, doctrina ex Scripturis diuinis et de fide catholica promulgata esset: iterum inter episcopos sermo habitus est de ueritate requirenda, et usque ad mortem obseruanda, de fallacia notanda et ad nichilum redigenda, de iustitia, de pace, de Patrum statutis inuiolabiliter tenendis.

In primis itaque, antequam de aliquibus inter episcopos confabulatio fieret, exstitit ex maioribus  quidam qui archiepiscopo diceret: »Quosdam, carissime Pater, ex clericorum ordine in hac sede et in hac urbe modo esse deprehendimus, qui non ratione, sed leuitate uestris non obsequi parant uerbis, quibus hesterno concilio agitatum est de beato Martiale Aquitanie doctore, ut potius inter apostolos quam inter confessores pronuntiari ab omnibus recte debeatur. Super qua re quidam adhuc, uelut nouitatis nacti occasionem, murmurant in angulis.«

Cui archiepiscopus ita respondit: »Nullus nostrum ignorat, hesterno [die] coram omnibus rationabiliter esse definitum, quod beati Martialis legationis testimonium ab antiquis preoccupatum et testificatum sit; et quia, sicut caput nostrum Romana sancta apostolica sedes comprobat, ita nos eius  membra hoc idem debemus suscipere, et omni ueneratione amplecti; et quia qui potestatem ligandi atque soluendi proprie a Christo, in terris in carne adhuc degente, acceperunt, absque dubio apostoli sunt; et quia nemo contradicere uero potest, beatum Martialem a Christo in terris in carne adhuc degente potestatem ligandi et soluendi cum reliquis apostolis accepisse. Sancti etiam doctores et patres nostri antiqui, columne Ecclesie fortiores, proclamant omnes qui Dominum in carne uiderunt, eumque postea predicauerunt, fuisse apostolos appellatos. Et quis negauerit beatum patronum istum uidisse Dominum in carne, et eum postea predicasse? Paulus quoque doctor gentium alios, exceptis undecim, scribit esse apostolos, dicens: Apparuit Dominus  undecim; deinde apostolis omnibus , hoc est septuaginta duobus, de quibus indubitanter unum esse credimus beatum Martialem. Nam et cum Dominus diceret: Nonne uos duodecim elegi?  nunquid dixit: Nonne uos duodecim apostolos elegi? Potius subauditur, discipulos, teste Ioanne euangelista, qui ait: Multi discipulorum eius abierunt retro, et iam non cum illo ambulabant . Dixit ergo iehsu ad duodecim, subauditur, discipulos. Nonne uos duodecim, subintelligitur, discipulos, elegi? Et profecto constat multitudinem fuisse discipulorum Domini, illosque specialiter fuisse apostolos, quos ipse Dominus elegit, et misit ad predicandum. Nonne electi ad predicandum fuerunt illi de quibus Lucas ait euangelista: Designauit Dominus  et alios septuaginta duos, et misit illos, dicens: Ite, ecce ego mitto uos sicut agnos inter lupos . Sed quia contendunt de beato Dionysio et aliis Patribus antiquis Galliarum, nunquid Dionysius et Saturninus, genere gentiles, ab ipso Iesu, antequam in celos ascenderet, acceperunt potestatem ligandi et soluendi cum his qui Dominum in carne uiderunt et secuti sunt? Nunquid usque hodie inueniuntur, quia de nouitate causantur, nomina Dionysii et Saturnini scripta uspiam per litanias inter apostolorum nomina? Liquido constat uero quia per antiquissimos codices, penes innumeros locos et gentes longinquas, beatus Martialis una cum aliis apostolis scriptus est. Apostolus ergo sit nobis, quia  et erat antiquis. Quod denique de beatis Dionysio et Saturnino dixi, eodem modo dictum puta de Ursino, de Austremonio, de Fronto genere Petracorico, de Iuliano Cenomanensi, genere Romano, et de aliis qui apostolos uiderunt in carne uel uidere potuerunt, qui tam a beato Petro quam a beato Clemente, siue successoribus eius, in Galliam post beatum Martialem predicare missi sunt. Illi non specialiter a Christo, sed ab eis qui illos in episcopatus ordine consecrarunt, potestatem ligandi soluendique acceperunt, quemadmodum et ego ipsam potestatem non meo merito, sed gratia Dei, ab eo qui mihi gratiam tribuit episcopatus, consecratore meo, presente uidelicet domno Iordano, huius sancte sedis Lemouicensis pastore, accepi. Sed quid adhuc plura recapitulari  opus sit, de quibus iam et ab antiquis Patribus, et a sancta Romana et apostolica sede, et nuper a concilio Bituricensi, et hic hesterna peritorum disputatione plenius ad ordinem perfectum definitum est? Nihil itaque iam aliud restat quam ut a nobis hic in conspectu concilii publica damnentur excommunicatione, quicunque clerici de omnibus comprouincialibus nostris ulterius post hoc concilium repugnanti animo beatum Martialem, doctorem primum Aquitanie, in alio quam in apostolorum ordine et memoria enuntiauerint.«

Et cum austero uultu metropolitanus ligamentum damnationis uellet ab ore proferre, sic domnus Iordanus locutus est ei, dicens: Petimus auctoritatem uestram, uenerabilis pater, ut hodie hoc iudicium  suspendatis a clericis huius sancte sedis. Adhuc enim, secundum Dominicam uocem, corripiam eos hodie inter me et ipsos solos. Si me audierint, lucratus ero fratres meos; si autem non me audierint, adhibebo mecum adhuc unum uel duos ex presentibus cepiscopis fratribus nostris, ut in ore duorum uel trium testium stet omne uerbum. Quod si eos non audierint, dicam ecclesie, publico presenti concilio, ut omnes audiant in testimonium. Si autem Ecclesiam, hoc est sanctum presens concilium, non audierint, erunt mihi sicut ethnicus et publicanus, et tunc uerbo uestre auctoritatis ligate eos, tanquam non hominibus, sed Spiritui sancto inobedientes. Namque, ut ait Augustinus, Spiritus sanctus, qui quondam per apostolos loquebatur, nunc etiam per nos loqui dignatur, quoties  de diuinis disserentes ueritatem loquimur.

His uerbis primatis credens archiepiscopus: »Ergo, inquit, cetera que ad concilium pertinent, Domino opem ferente, discutiantur.«

Cumque de regulis ecclesiasticis diutius explicassent, ait domnus Iordanus: Bene placet ut Bituricensis concilii capitula in promptu afferantur, si forte Lemouicensibus hec ipsa tantummodo coaptentur, an aliter clero nostro placeant, siue alia opportune superadiiciantur. Non enim una eademque lex omnibus Ecclesiis siue populis, siue ciuitatibus, siue gentibus, semper potest congruere, sed quedam pro qualitate locorum, et gentis, et animorum, quamuis diuerso tamen congruenti ordine, in consuetudinem deducuntur.  Nihil quippe obest diuersa locorum consuetudo, si tamen ratione siue auctoritate fulciatur. Plus tamen ratio quam auctoritas preualere debet, nam gentiles pro maiorum suorum auctoritate, nulla tamen subnixi ratione, idola colunt. Quia quedam auctoritas sine ratione uidetur esse, ratio uero per semetipsam auctoritatis dignitatem accommodat. Atque ideo multorum maiorum auctoritas sepe in melius commutata, siue penitus neglecta est, quia minus ratione fulcitur. Grauis autem culpa est, si quis pro arbitrio auctoritatem, que rationis plena est, contemnere presumit. Rationabilis itaque auctoritas, siue ratio cum auctoritate, et auctoritas cum ratione, semper ut sese dignam prebeat et excellat necesse est. Diuersarum igitur consuetudinum usus et obseruantia per populos,  per loca, nisi fidei, spei, et caritati contraria sint, nichil officere Christiane dignitati uidentur; imo illa consuetudo semper ad religionem prodesse creditur, que tum pro loco, tum pro tempore, pro necessitate, pro dignitate, pro ratione, pro auctoritate, unanimi uoluntate fratribus in unum habitantibus bene complacere uidetur. Quid enim? Nunquid canonici monachos pro duodecim lectionibus, uel monachi canonicos pro nouem numero reprehendere possunt? Utraque enim ratione et auctoritate firma sunt; ter quatuor pro quatuor mundi partibus sancte Trinitati subiectis, ter autem ternis pro nouem angelorum ordinibus sancte Trinitati gloriam dantibus. Duodecim comprobauit ille uir spiritu omnium iustorum plenus sanctusque papa Gregorius, prius monachus,  postea apostolicus. Nouem tradite sunt a discipulo beati Petri Ignatio martyre, qui per nouenarium numerum lectiones et psalmos ab angelorum choris prolata audiuit in celo, deinde a Niceno concilio, deinde ab ipso sancto Gregorio hic numerus in psalmis et lectionibus atque responsoriis obseruatus est. Quid etiam Orientalibus uel Occidentalibus clericis usus barbam radendi uel non radendi officere ad religionem uidetur? Isti enim Petrum apostolum auctorem huius consuetudinis habent; et cum auctoritate hanc tenent rationem, rationabile esse dicentes clericos a laicis, sicut in uita, ita in corporis habitu differre. Quocirca hic mos ad religionem nobis potius prodesse quam obesse perspicitur. Illi autem barbam non radendi morem eligunt, Paulum siue Iacobum fratrem Domini apostolos  in auctoritatem sibi assumentes. Qui cum auctoribus rationem adiungunt , rationabile dicentes clericos sicut et laicos decorem in facie seruare uirilem, iuxta dignitatem humane conditionis a Deo creatam, que solum uirum barbam propter decorem habere uoluit, et in uertice solummodo capitis clericatus signum premonstrare; aliam adiungunt sibi rationem, quia Dominus noster Nazareus et intonsus esse uoluit, ferrum super caput eius non ascendit, coronam spineam duntaxat in uertice dignatus est pati. Ad cuius instar clericorum corona in uertice, ferro incidente figuratur, ut regnum et sacerdotium Christi etiam in clericorum capitibus rasura ipsa premonstretur.  Ita sicut super hac re nostra consuetudo auctoritatem, simulque rationem et religionis habet augmentum: sic etiam penes Grecos, illorum talis a nostra dissidens consuetudine consuetudo, auctoritatem una cum ratione et religionis continet fructum. Et hac in re neque illi nos, neque nos possumus reprehendere illos: sicut de fidelibus qui carnibus uescebantur, ait apostolus: »Qui non manducat, manducantem non spernat; et qui manducat non manducantem non iudicet. Qui enim manducat, Domino manducat; et qui non manducat, Domino non manducat .« Qui porro auctoritatem obseruant cum ratione, recte possunt reprehendere illos qui sine ratione custodiunt auctoritatem: hi autem istos nullo modo. Qua de re qui beatum doctorem Aquitanie  inter confessores proponunt, auctoritatem habentes maiorum sine ratione, dicentes sic proposuerunt. Qui ante nos fuerunt illi et illi, merito reprehenduntur ab his qui cum auctoritate rationem ostendunt; proponentes eum una cum aliis apostolis, et dicentes: »Illi et illi antiqui patres apud illa authentica loca, et Romana apostolica sedes, illique peritissimi uiri, eum proposuerunt in apostolorum ordine.« Rationabile autem est ut ille qui inter alios a Domino accepit uirtutem predicandi Euangelium, potestatem ligandi et soluendi, scientiam omnium linguarum, et signaculum apostolatus habet Galliam, ideoque apostolus est, merito cum ipsis apostolis proponatur, et memoria eius de gloria apostolatus semper confirmetur. Isti ergo illos, non illi istos, super hac re arguere  iuste poterunt. Hec idcirco dixi ne diuersorum diuerse consuetudines et leges, si rationem habent, scandala generent. Obseruandum equidem nobis magnopere est ante omnia et super omnia, uti mandatum Dei, et non nostras traditiones, populo obseruandas tradamus: et nichil nisi Scripturarum diuinarum auctoritate fultum agendum statuamus; nichilque de cordibus, nichil extra preceptum Domini, et sanctorum Patrum, quod absit, constituere, docere, uel iubere presumamus. Que uero aliis trademus, primi nos ea ipsi faciamus, ne simus de illis super cathedram Moysi sedentibus, super quibus Saluator ad turbas et ad discipulos suos, ait: »Dicunt enim, et non faciunt ;« et iterum: »Digito autem suo nolunt ea mouere .«

 His dictis, conuersus archiepiscopus ad eum qui ad dexteram suam super aliam cathedram sedebat, sacris uestibus ornatum Azenerium abbatem, dixit ad eum: »Rogamus, carissime, ut, sicut domnus Iordanus pontifex iubet, capitula Bituricensis concilii, uelut uos ipsi, qui interfuistis, audistis, huic sancto concilio coram exponatis.«

Tunc ipse enuntiare cepit, dicens:

Hec sunt capitula, super quibus hoc tempore deprauata erat S. Bituricensis mater ecclesia. Itaque Patrum sequentes uestigia, statuerunt, qui presentes ibi fuerunt episcopi, Aymo Bituricensis, Stephanus Aniciensis, Renco Aruernensis, Ragamundus Mimatensis, Aemilius Albiensis, Deusdedit Cadurcensis, hec seruanda ab ecclesiis sibi commissis.

 »In primis, ut per omnes,« etc. (uide concil. Bituric. an. 1031.

Talia senior cum perorasset, ait domnus Iordanus: Omnia nobis hec bene placent; tantum de corpore Domini mutando, propter presbyteros qui omnibus Dominicis diebus ad ecclesias suas nequeunt adesse, placet ita temperanter institui, ut ab omnibus ualeat inexcusabiliter obseruari. Que enim in Ecclesia instituuntur, sic debent fieri moderata, ut absque importabili fasce ab omnibus portentur, et qualiter anime saluentur, et quod facit Ecclesia, absque murmuratione faciat, et ne inobedientia locum inueniat. Itaque placet ut corpus Domini in anno per duodecim terminos renouetur in omnibus illis ecclesiis ubi incessanter custodiri  solet, hoc est, in pascha, in pentecoste, in Natiuitate sancti Ioannis, ad uincula sancti Petri, in Assumptione sancte Marie, in festiuitate sancti Michelis, in omnium sanctorum, in sancti Andree, in Natali Domini, in Hypapante, in Quadragesima, in media Quadragesima. His enim distinctionibus anni omnes presbyteri ad proprias possunt recurrere ecclesias, et ipsum corpus Domini, quod mutatur, non nisi a mundis Ecclesie ministris sumatur. Monasteria uero monachorum regularia, quia diligentius et nitidius omnia ad cultum altaris procurant, in abbatum suorum arbitrio de his, sicut de aliis regulis, permittimus. Illi enim nostris legibus constringi non debent, qui ultra nos per arctam et angustam portam uite ingredi appetunt, qui uoluntatem propriam frangunt, qui  iugum ab adolescentia portant, qui episcoporum iussis summopere in omnibus obediunt. Tales, inquam, legibus non oportet subiici conciliorum, nisi forte reprehensioni uel contemptui patuerint. Sic Apostolus ait: »Iusto lex non est posita, sed iniustis, et non subditis, impiis et peccatoribus, sceleratis et contaminatis, patricidis et matricidis, homicidis, fornicatoribus, masculorum concubitoribus, plagiariis, mendacibus, periuris, et si quid aliud sane doctrine aduersatur, que est secundum Euangelium glorie beati Dei quod creditum est mihi « Nam et abbates regulares non ideo ad synodum uenire cogo huius sedis, ut arguantur, sed ut mihi de rebus ecclesiasticis moderandis consultum prebeant, quatenus ipsi spirituales uiri, dum mihi per diuersas multorum curas disperso  opem ferunt ad subleuandum onus, in retributione corone mecum participentur. De cultu enim ecclesiastico et reuerentia corporis Domini, probaui ipse oculis meis regulares per Lemouicinum monachos altaria et codices, uestimenta, calices, linteamina, et cuncta que ad altare pertinent, mundissima quotidie et cum reuerentia seruare.

Cumque de his et aliis huiuscemodi, plura dicerentur, et archiepiscopo omnibusque placerent, accusatores iusti exstiterunt ex senioribus, qui dicerent in concilio: »In loco Sancti Petri Bellocensis [corr. Bellilocensis] monasterii, sancta Ecclesia Lemouicensis uim patitur. Hic siquidem locus in ordine regulari quondam fuit illustris, nunc autem ita a secularibus  conculcatus est, ut super monachos ipsius monasterii dominetur abbas secularis et absque monachi habitu.«

Clamauerunt omnes qui erant in concilio: »Hoc magna destructio est, ut cecus uidentes ducat, stultus sapientes doceat. Hac enim in re disciplina moritur, locus hypocrisis monachis datur, occasio propria possidendi monachis subripitur, per que decepti perire possunt. Capite morbido totum corpus inutile est, et pro tali destructione locorum Dei, ira super populos a facie Dei egreditur.«

Tunc requisiti monachi supradicti monasterii, astantes in conspectu episcoporum, dixerunt: »Ordinetur nobis abbas idoneus secundum regulam, et in pace erimus: lugentibus enim nobis iste super  nos tyrannidem arripuit. Ut autem presentibus episcopis sit notum, Rodulphus, archiepiscopus quondam Bituricensis, monasterium ipsum tempore Caroli regis in fundo suo construxit, et prediis suis multisque donis satis superque nobilitauit. Post cuius transitum ad celos longo excurso tempore, occasione reperta, comes Tolosanus cenobium ipsum sue potestati addixit, et comiti Petracoricensi in beneficio largitus est. Ille quoque uicecomiti Combornensi concessit, qui nunc nobis laicalem personam imposuit, ea de causa quia Bernardus monachus Solemniacensis, et postea episcopus Cadurcensis, nobis uero abbas, antecessor eius, auunculus eius exstitit.«

Dixerunt episcopi: »Ecclesiastica officia non secundum carnis originem, sed secundum meritorum  uirtutem, distribui oportet.«

Cumque ille clericus, non monachus, abbas, seculari nobilitate ac generositate magnus, mox uocatus in concilium ante episcopos reus astaret, genibus positis, et super hac re iudicaretur secundum canones, ita respondit: »O reuerentissimi Patres, hanc, rogo, iusto iudicio corrigite rem, et libenter consentio.«

Dixerunt Patres: »Idoneum ex regularibus monachis aliquem adducito ante domnum Iordanum, ut ipse cum regulariter ordinet abbatem ad regendum ipsum locum; et tu extrinsecus non dissipator, sed defensor et prouisor loci adesse memento.« Itaque episcopi, postquam de his diu locuti essent, primati Lemouicensi sub testimonio concilii et Willelmi ducis Aquitanorum hoc taliter commiserunt  negotium, ut usque ad Natalis Domini festiuitatem, que in sexta hebdomada exspectabatur, ordinaret in eo loco dignum pastorem secundum regulam. Quod si contradicentes reperiret qui id fieri non permitterent, et ipsos et ipsum locum excommunicatione canonica ligaret, donec idem locus ad pristinam reuocaretur dignitatem.

Quibusdam uero sciscitantibus si qui monachorum forte de eodem seculari loco ad alium regularem transmigrare uellent, utrum eis liceret, eruditi qui aderant, recte sapere tales iudicabant. »Tales, inquiunt, Deo placere student. Nam si perfectus est qui inter malos bonus est, tamen bonorum consortium adipisci laudabile et perutile est. Quia sicut  Spiritus sanctus per Psalmistam ait: Cum sancto sanctus eris, et cum uiro innocente innocens eris, et cum electo electus eris, cum peruerso autem peruerteris . Et rursum Apostolus: Corrumpunt mores bonos colloquia mala . Rursus Scriptura ait: Qui tetigerit picem, inquinabitur ab ea; et qui communicauerit superbo, induet superbiam . Nam si lilium inter spinas lucet, tamen grauatur a spinis et gloriosius crescit inter amena quam inter spineta. Nam et ipse regularis abbas si contigerit ut super seculares ordinetur monachos, nec eos ab illicitis potuerit deflectere, nec habuerit bonos qui eum adiuuent ut patienter toleret malos, satius est eos derelinquere, et secum solum habitare, quam eorum incorrigibili mordacitate, cordis  tranquillitatem amittere. Et iuxta Dominicam uocem, melius est ei luscum uel claudum in uitam intrare, quam duos oculos, uel duos pedes habentem, mitti in gehennam, hoc est, melius est se solum lucrari quam cum prauis, quos inutiliter amat, detrimentum pati. De talibus loquitur Spiritus sanctus per prophetam, dicens: Fili hominis, increduli et subuersores sunt tecum, et cum scorpionibus habitas . Et item Iob: Frater fui draconum et socius struthionum . Et Dauid: Quis dabit mihi pennas sicut columbe, et uolabo, et requiescam?  Certe beatus Benedictus seculares uel agrestes monachos, qui eum ueneno necare conati sunt, ideo deseruit, ne mentis sue tranquillum oculum eorum pessima feditate turbidaret. Ut enim sancti Patres  dixerunt, quidquid pacem uel tranquillitatem cordis, qua Deum assidue cogitare debemus, perturbare potest, quamuis utile, quamuis necessarium sit, abiici oportet; quolibet quippe uitio cor perturbatum Deum cogitare non potest. Hec dicentes, non eos damnamus qui inter pseudomonachos boni aliquoties uel cum prauis maioribus necessario degunt, si tamen illud adimplent quod scriptum est: Que dicunt facite, que autem faciunt facere nolite ; et item: Sicut lilium inter spinas, sic amica mea inter filias . Et periculis in falsis fratribus Apostolus exercitatus est, et precepta pastoris in omnibus adimplere, etiamsi ipse, quod absit, aliter agat. Et in talium exemplo beatus Petrus Lot in testimonium assumit, dicens: Et iustum Lot a nefandorum  conuersatione eruit, habitantem inter eos qui de die in diem animam iustam iniquis operibus cruciabant . Nec de solis monachis, uerum etiam generaliter de omnibus Christianis, qui boni inter malos conuersantur, hec dicta sunt. De talibus item Paulus ad discipulos ait: In medio nationis praue et peruerse, inter quos lucetis sicut luminaria in mundo . Hinc Ioannes Pergami Ecclesie: Scio, inquit, ubi habitas, ubi sedes est Satane, et tenes nomen meum, et non negasti fidem meam . Ergo, sicut Gregorius ait, bonus non est qui malos tolerare recusat. Et tanto magis mali tolerandi sunt, quanto et amplius abundant. Regulares autem monachos dicimus, qui illicita nolentes, non  suo sed alieno imperio uiuunt; quibus omnia in medium conferuntur communia, nec aliquid habent quod abbas non dederit aut permiserit. Potest autem, quamlibet difficile contingere possit, regularis unus inter plures agrestes conuersari, si tamen ab illicitis sese continet; si his que sibi ad huius uite usus congruunt, permittente aut dante eo qui sibi preest, contentus fuerit: iuxta quod Apostolus loquitur, dicens: Habentes uictum, et tegumentum, his contenti sumus . Seculares autem monachos illos dicimus quos regulares monachi in die iudicii iudicabunt, sicut Niniuite, uel regina Austri, dicente Domino, Iudeos incredulos damnabunt; uel apostoli duodecim tribus Isrel duodecim iudicabunt, quia illis credentibus illi credere noluerunt. Sic isti illos  iudicabunt quia istis regulariter uiuentibus, illi regulariter uiuere noluerunt. In capitibus ergo iustis monasteria eriguntur et uigent, in uitiosis ruunt et languent. Episcopus itaque, ad cuius diecesin pertinent monasteria, et abbates, atque Christiani uicini, nisi prohibuerint indignos in pastoralem curam ingredi, malum in illos respicit, sicut bona merces a Deo illos exspectat, si familie Dei dignos constituant dispensatores.«

Hec et his similia cum mystico et utili audientibus sermone de sublimiori proposito edissertata essent, ait domnus Iordanus: Ago Deo gratias quia in diecesi Lemouicensi plura monasteria recto tramite incedunt, et boni odoris de se exempla latius diffundunt, sicut Apostolus ait: »Christi bonus odor sumus  Deo, in his qui salui fiunt, et in his qui pereunt .« Hos quippe, qui presentes huic sancto concilio intersunt, abbates Lemouicenses laudo, et testificor in Domino Iesu quia cum sibi subditis regulariter agentes lucrandis animabus potius inuigilant quam de caducis rebus et transitoriis curent. Dignum est enim ut quicunque suscipiunt animas regendas, preparent se ad rationem reddendam. In primis denique familiam beati Martialis in hac urbe, et Cambonense monasterium beate ualerie possessionem beati Martialis, et alia que ei iure possessionis perpetue ab antiquis subiacent temporibus monasteria, non ignoro regulariter uiuere. Nihilominus Solemniacum atque Usercam cenobia nobilissima, monasteria quoque in hac urbe Sancti Martini et Augustini,  necnon et congregationem uirginum in basilica beate Dei genitricis, et alias seruorum Dei per Lemouicinum congregationes, gaudeo sancti ordinis reuerentiam regulariter obseruare. Quantum denique in oculis omnipotentis Domini ad intercedendum pro salute populorum congregationes ualeant seruorum Dei, beatus Gregorius de congregatione sanctimonialium locutus, ostendit, inquiens: »Inter tot Longobardorum gladios his nostris temporibus Roma nequaquam subsistere posset, nisi uirginum sanctimonialium in hac urbe Romana congregationes suis orationibus tante hostilitati resisterent.« Et item: »Ideo, inquit, prouidendum nobis monasteriis ancillarum Dei, quatenus eis abundanter subsidia ministremus: ne qua forte  penuria grauate, a suo proposito uel aliquantulum succumbant.« Nam monasteria monachorum idem Gregorius per uniuersum mundum libera et quieta esse uolebat, ut si quem episcoporum comperisset aliqua ratione ea excommunicare uel inquietare, grauiter in eos uindicaret, quod in epistolis suis facile perspici poterit. Nos quoque monasteria seruorum Dei defensa, quieta et tuta esse desideramus, tanti Patris uestigia sequendo. uerumtamen si culpa superbie uel inobedientie in abbatibus inuenta fuerit, eam canonice insequi oportet. Hoc dixi propter abbatem monasterii Usercensis, quem dicunt hoc anno instituta sancti concilii contempsisse. Quidam enim narrauerunt nobis quia excommunicatum uicecomitem Albuciensem interfectum in preda ipse apud suum monasterium sepelierit,  super qua re, si uera est, cor meum contristatur. Omnes enim nouerunt in sanctis conciliis sic institutum ut si quis ab episcopo suo excommunicatus, interfectus aut obitu proprio mortuus absque reconciliatione fuerit, nullatenus Christianorum sepultura sepeliatur, nisi episcopus, satisfacientibus pro eo amicis uel parentibus, absolutionem et licentiam ex hoc concesserit. Sed neque pro eo oretur, nec facultas eius in eleemosynam suscipiatur, quousque ab episcopo absoluatur. Simili modo si uulneratus ad mortem quilibet de excommunicatis fuerit, uel infirmitate ad exitum correptus, penitentiam ex corde petierit, uel esse monachus quesierit, penitentia eius suscipiatur quidem, et uiaticum ei pro misericordia tribuatur; nullatenus tamen sepeliatur, neque post mortem pro eo oretur, donec ab episcopo  suo absoluatur. Dicente enim beato Gregorio in Dialogorum libro secundo: »Tantam Ecclesie sue Christus largitus est uirtutem, ut etiam qui in hac carne adhuc uiuunt, iam carne solutos absoluere ualeant, quos uiuos ligauerant. Dicente Domino ad Petrum: Quodcunque solueris super terram, erit solutum et in celis .« Nam sanctus Benedictus duas sanctimoniales, et unum ex fratribus, qui ligati obierant, post mortem absoluit. Idemque papa Gregorius medicum fratrem in ipso exitu uite ligauit, nec eum consolari in fine, nec pro eo orare permisit, sed nec eum in cemeterio ecclesie sepeliri siuit; quem tamen longe post mortem pro misericordia absoluit, et pro eo orare instituit. uerumtamen ualde horrendum est, ut beatus papa scribit, cum quis irreconciliatus a  seculo exit. Preterea si quem episcopus ligat, alius absoluere se putat, et ipse decipitur qui eum suscipit, et qui suscipitur perit, et hac occasione false pietatis concilia Patrum destruuntur, et Deus contemnitur, et pax de Ecclesia expellitur. Siquidem ille qui excommunicatum suscipit, idcirco simul cum eo perit, quia similem sortitur excommunicationis uindictam: et, ut beatus Petrus in scriptura beati Clementis ait, quicunque excommunicato consentit, uel in colloquio participatur, unus et ipse est de illis qui Ecclesiam Dei destruunt.

Cumque in concilio a quibusdam interrogaretur utrum obseruanda est excommunicatio ei, quem aliquando forte iniuste et absque culpa pontifex ligat, Odolricus Pater sic ait: »Quemadmodum beatus  Gregorius attestatur, cuius auctoritas minime sperni potest, si pastor ligat aliquem aut iuste aut iniuste, aut ob culpam aut sine culpa, obseruanda est excommunicatio, ne is qui iniuste forsitan ligatur, ipsam excommunicationem ex alia culpa mereatur. Neque ouis pastorem suum temere reprehendat, ne ex ipsa tumide reprehensionis superbia culpa que non erat fiat. Dicit autem de episcopis quia ipsi se hac potestate priuant qui uel odio uel gratia, et non secundum meritum cause, ligant uel soluunt.«

Ad hec pontifex adiecit, dicens: Presbyter qui excommunicatum scienter suscipit, ideo ab ordine deponitur, quia semetipsum excommunicat qui excommunicato consentit.

 Tunc episcopi dixerunt: »Statuimus canonice ut qui amplius excommunicatum nesciens susceperit, et postea probauerit, ad penitentiam mox recurrat in conspectu et iudicio episcopi sui. Qui autem scienter id egerit, siue in uita, siue in morte, siue aliquid de facultate damnati in eleemosynam probatus fuerit suscepisse, ab ordine presbyter cesset, nec gradum recipiat, nisi satisfactus, ab episcopo suo sacris uestimentis reinduatur. Si presbyter non est, communione eucaristie et audientia misse priuetur usque ad reconciliationem episcopi. Quando autem episcopus presbyterum deposuerit, sic agat: Iubeat eum prius indui omnibus sacerdotalibus indumentis, deinde manu sua auferat ei manipulum, deinde casulam, deinde mediam stolam de collo reflectat ei inter scapulas sub  latere dextro, et depositus est a presbyteratu in diaconatum. Quando quemlibet excommunicauerit, eat publice ad ostium ecclesie et ostium pro eo claudat. Dum absoluerit, ambulet cum eo usque ad portas ecclesie, et aperiat ei ut ingrediatur. Aliter autem nullus excommunicatus ecclesiam ingrediatur, quia nefarium et illicitum est. Presbyteri autem, de ignotis causis; episcopi, de notis excommunicare est, ne episcopi uilescat potestas.«

His dictis, cum accusatum abbatem inquirerent quid responderet, ille respondit domino primati: »Domine, inquit, Pater, de hac re, qua accusor, ueritas uobis nuntiata non est. Absit a me ut absque uestra licentia aliquando suscipiam excommunicatum.  Ordo enim noster quanto sublimior est, tanto subiectior et promptior ad obediendum episcopis ut sit, necesse est. In episcopis enim ipsum Deum honoramus, uel contemnimus, sicut ipse ait: Qui uos audit, me audit; et qui uos spernit, me spernit . Ecce idoneos testes adhibeo, quia ille uicecomes excommunicatus, postquam predando interfectus est  me ignorante a militibus suis ad monasterium nostrum deportatus est, cuius corpus neque suscepimus, neque sepeliuimus, sed sine officio sacro retro ultra aquam reuehi iussimus, ubi milites ipsi, nullo clericorum astante, sepelierunt illud.«

Quo audito, episcopi iudicauerunt, dicentes: »Si  ita est, nec ille excommunicatus sepultus est, nec abbas monasterii culpabilis iudicari potest.«

Tunc episcopus Cadurcensis cepit enarrare, dicens: »Nuperrime, post concilium Bituricense, quidam de excommunicatis eques in nostra diecesi interfectus est, quem ego, rogantibus amicis et propinquis eius, nullatenus soluere uolui, ut ceteri metum haberent; grauem enim culpam predantis habuerat. Itaque sine sacerdotis obsequio a militibus apud quamdam ecclesiam Sancti Petri, non me iubente, sepultus est. Mane autem facto, corpus eius longe extra cemeterium proiectum, et nudum super faciem terre inuentum est; tumulus autem, ubi sepulturam habuerat, intactus ita ut dimissus pridem fuerat repertus est. Quem iterum milites aperuere,  et nichil in eo aliud nisi uestes quibus inuolutum fuerat, inuenerunt. Rursus cadauer ibidem sepeliunt, et diligenter tumulum sub enormi pondere terre et lapidum claudunt, sed die altero proiectum cadauer et tumulum intactum ut supra aspiciunt. Quinquies sepeliunt, toties eodem deiectum tenore contuentur. Tanto demum uicti stupore, corpus longe a cemeterio ecclesie terra obruunt. Quo terrore perculsi principes militie, pacem nobis, uelut optabamus, firmare nequaquam distulerunt.«

Ad hec respondit concilium: »Quid hoc aliud est nisi quia sub oculis hominum arbiter omnium affirmat Ecclesie sue auctoritatem, quia excommunicati sepultura Christianorum iuste ab episcopis segregantur? Tales enim negant fidem, dum latrocinia  potius quam pacem sectantur. Non enim Christiani dicendi sunt, de quibus ait Apostolus: Confitentur se nosse Deum, factis autem negant . Item Iacobus: Fides sine operibus mortua est . Certe Dathan et Abiron pro pastorum suorum contemptu perierunt de medio multitudinis. Ita in episcopo suo Deum contemnens, iuste insepultus ab Ecclesia disiungitur, si in excommunicationis uinculo eum contingat oppetere mortem.«

Odolricus interea uenerabilis Pater familie beati Martialis, sedens in cathedra iuxta primatem Lemouicensem, sacris ut erat indutus ornamentis, dare cepit consilium episcopis, dicens: »Hic uos, karissimi, decernere oportet medicinam quam contra generalem morbum adhibeatis. Si enim de pace tenenda,  sicut est uestra uoluntas, principes militie Lemouicensis uobis obstiterint, quid contra ista sit agendum?« Dixerunt episcopi: Hac in re petimus, carissime, ipse date consultum. Quibus ille: »Nisi de pace acquieuerint, ligate omnem terram Lemouicensem publica excommunicatione, eo uidelicet modo ut nemo nisi clericus aut pauper mendicans, aut peregrinus adueniens, aut infans a bimatu, et infra, in toto Lemouicino sepeliatur, nec in alium episcopatum ad sepeliendum portetur. Diuinum officium per omnes ecclesias latenter agatur, et baptismus petentibus tribuatur. Circa horam tertiam signa sonent in ecclesiis omnibus, et omnes proni in faciem preces pro tribulatione et pace fundant. Penitentia  et uiaticum in exitu mortis tribuatur. Altaria per omnes ecclesias sicut in Parasceue nudentur, et cruces et ornamenta abscondantur, quia signum luctus et tristitie omnibus est. Ad missas tantum, quas unusquisque sacerdotum ianuis ecclesiarum obseratis fecerit, altaria induantur, et iterum post missas nudentur. Nemo in ipsa excommunicatione uxorem ducat. Nemo alteri osculum det. Nemo clericorum aut laicorum, uel habitantium, uel transeuntium, in toto Lemouicino carnem comedat, neque alios cibos quam illos quibus in Quadragesima uesci licitum est. Nemo laicorum aut clericorum tondeatur neque radatur, quousque districti principes, capita populorum, per omnia sancto obediant concilio. Si quis uero probatus fuerit aliquo modo  huius uinculi uiolator, non recipiatur, nisi cum digna penitentia. Magnopere enim episcoporum excommunicatio est obseruanda, ne forte plus irascatur furor Domini super nos et super populum.«

Tunc interrogatum est in concilio utrum uni aut duobus primoribus, si obedierint, debeat ab episcopo ignosci, sine omnibus aliis, an non? Quod Aemilius pontifex et Azenerius abbas hoc modo enodauerunt, respondentes: »Si de centum impiis preter unum nequimus reuocare, ipsum solum cum gaudio debemus suscipere.«

Odolricus autem Pater sic respondit: »Si una de centum perditis ad salutem lucratur, gaudium est eoram angelis Dei. Si quis denique post mortem inobediendi ad obediendum episcopo festinat, iam a  Deo interius uiuificatur, ideoque eum absolui necesse est. Nam de his qui ad penitentiam compunctos non suscipiunt, obduratos uero aut terrore aut amore seculari absoluunt, sic Spiritus sanctus per prophetam dicit: Mortificabant animas que non moriuntur, et uiuificabant animas que non uiuunt . Et rursum: ue his qui dicunt bonum malum, et malum bonum, ponentes lucem tenebras, et tenebras lucem . Si ergo uel unus ex primoribus principibus uobis obedierit, ceteri uero omnes attrita fronte rebelles exstiterint, pacificum suscipite in pace Christi eique in omnibus opem ferte, et terram honoremque eius in absolutione gaudentem et liberum esse permittite; cetere autem partes Lemouicensis terre que rebelles principes habent, in  supradicto relinquantur anathemate usque ad dignam correctionem, ut sit inter bonum et malum differentia, ac si inter lucem et tenebras. Quod si omnes maiores potestates Lemouicenses pacem consenserint, ut omnia sint absoluta, et aliqui de priuatis militibus siue minoribus principibus, inuenti fuerint concilio inobedientes, hi tales ita priuatim excommunicentur, ut sint segregati a communione corporis et sanguinis Domini; in ecclesiam intrandi nullam habeant licentiam: cum Christianis non comedant, neque bibant, neque ambulent; linum non induant, carnem non comedant, uinum non bibant; non tondeantur neque radantur: ad nullas orationes proficisci presumant; si infirmi  fuerint, non uisitentur a clerico: morientes in ipsa excommunicatione, non sint de loco leuati in quo mortui fuerint, nec cooperiantur ligno, neque petra, neque aliqua munitione: substantiam eorum nullus pro animabus eorum in eleemosynam accipiat.«

Dictum in concilio est: »Si quis de episcopis aliquoties timore, uel amore, uel pecunia se inflexerit, ut secundum concilium non distringat per iustitiam illum quem distringere debet, et potest, siue absoluerit uiuum uel mortuum, quem absoluere non debet, aut in aliquo probatus fuerit uiolare concilium, quod ipse cum aliis episcopis instituit, ab ipsis episcopis deponatur usque ad spatium temporis, quod ipsi episcopi concorditer iudicabunt.« Dixerunt  episcopi omnes: »Placet nobis hec propositio, et sic fiat. Similiter fiat de illo episcopo, qui excommunicatum alterius episcopi susceperit uiuum, siue mortuum, uel in episcopatu suscipi a quoquam permiserit uel consenserit.«

Interea cum talia episcopi sermocinarentur, querimonia in concilio commota est a dicentibus: »In monasterio Beati Martialis sursum in Pascha et Pentecoste baptismus agitur, et ibi serui a dominis suis libertate donantur. Hec uolunt clerici huius sedis non amplius alibi quam in hac sede administrari.«

His opposita sunt ista a sanum sapientibus, qui sic responderunt: »In oratorio Sancti Ioannis Baptiste, quod est ad meridiem, sursum secus Saluatoris  basilicam, fontes ab antiquis temporibus preparati sunt, et tantummodo in Pascha et Pentecoste ibi semper solet agi baptismus; aliis uero tempori bus per totum annum in ecclesia Sancti Michelis, de illa superiori parochia baptizantur infantes; nec ullo modo pro his hec sancta sedes hactenus querelas commouit, Parochiani siquidem Sancti Petri ecclesie Cairogensis, et quicunque ex principibus ex omni Lemouicino uolunt, filios suos ad scrutinium in Quadragesima, et baptizandos in Pascha, siue in Pentecoste, ad hanc deferunt sedem. Parochiam uero ecclesie Sancti Michelis, et ecclesie Sancte Marie de Arenis, et aliarum ecclesiarum, que basilice Beati Martialis subiecte sunt, et quicunque de  principibus ex toto Lemouicino, siue de externis Aquitanie ciuitatibus uoluerint, filios suos baptizandos sursum ad Redemptoris aulam dirigunt. Denique semper fuit consuetudo ut quicunque uoluerunt, sursum aut ante altare Redemptoris, aut ante corpus beati Martialis, seruos suos libertati darent. Quod ergo usque ad nos semper licitum, nec amplius prohibitum, quo pacto nunc amodo illicitum erit? uerum iusto iudicio iudicent presentes episcopi quid hac in re equum sit.«

Dixerunt episcopi: »Beato Martiali priuilegium suum ab antiquis statutum auferre nefarium est. Hec autem sedes beati Martialis caput et mater omnium Gallie ecclesiarum est, quia prima ante omnes alias in Gallia exstitit Deo consecrata; ideo  que Lemouicenses omnes ecclesie presertim huic tanquam capiti proprio, in omnibus honorem exhibeant. Ipsa autem sedes et mater, nullatenus a filiabus suis ceteris ecclesiis iusta antiquitus concessa tollat instituta, nec eis impendi honorem debitum prohibeat. Gaudere enim pontifex et assensum prebere debet, ut Ecclesie sibi subiecte in honore antiquo perseuerent. Itaque in Beati Martialis monasterio, sicut antiquitus solitum erat, propter ordinem paschalem non negligendum, qui mentes carnalium ad altiora trahit, et propter trinas litanias, et propter stationem ad fontes, recte opportunum est celebrari baptismum, de tribus non minus infantibus, in Pascha solummodo et Pentecoste. Simili ratione fieri congruum est in aliis monasteriis et  ecclesiis, ubi ab antiquis diebus exerceri id solitum est, ita tamen ut maior numerus baptizandorum sit apud hanc matrem ecclesiam. Et hi qui in aliis ecclesiis apud hanc ciuitatem baptizantur, ipso die coram episcopo ad confirmationem in hac sede cum luminaribus exhibeantur. Ubi enim cereus paschalis consecratur et baptismus agitur, ibi honestius paschalis ordo perficitur, et tres litanie, que in Sabbatis Pasche et Pentecostes nulla ratione pretermitti possunt, ne, quod absit, auctoritas Spiritus sancti uilescat, aptius persoluuntur. Post sex enim lectiones, septena fit in choro a pluribus simul cantoribus solemniter indutis. Deinde cum terna ipsi cantores et sacerdotes ac ceteri ministri procedunt ad fontes. Facto uero baptismo de tribus tantum infantibus   cum terna a fontibus regrediuntur, qui ad chorum, ad chorum; et qui ad altare, ad altare, cum cereis nondum luminatis, sonantibus interim omnibus signis. Finita enim ipsa terna, et cessantibus metallinis clangoribus, mox hymnus angelorum a sacerdote excelsa uoce profertur, illuminata iam omni ecclesia, ex quo cantores clamauerint: Accendite.

»Hec de baptismo satis sint. Nunc de seruorum libertate dicendum, quia hanc agere licitum est uel apud hanc sedem, uel ante corpus beati Martialis, uel ad quamcunque ecclesiam Domini elegerint coram testibus, uel ante corpus defuncti proximi, sicut  sepe per plures ciuitates fieri uidemus; ita sane ut huius sedis nominatiuus cancellarius libertatem scribat. Nam et apud regale palatium, uel in quocunque loco rex fuerit, coram rege libertates legitimas fieri cernimus: imo lex Salica continet ut ubicunque serui dominus uoluerit, potest seruum relaxare.«

His dictis, cum quidam de predicatione ad populum, et de indicendis ieiuniis et litaniis pro opportunitate temporum dicerent, quod hec apud sedem duntaxat debeant institui et edici, dixerunt episcopi: »Predicatio non solum apud sedem, sed etiam per omnes ecclesias assiduanda est, ubi hanc dare strenuum doctorem Domini uoluntas inspirat; etenim adeo gemendum est, quia ualde rari sunt in messe  Dei operarii. Et si multi sunt qui bona audiant, sed rari sunt qui dicant. Nam omnes sacerdotes quibus parochia commissa est, omnibus Dominicis et festiuis diebus admonere predicando populum debent, secundum illud: Argue, obsecra, increpa . Quia sacerdos, si sine predicationis sonitu incedit, interminatione diuina mortis reus est; episcopus autem quos doctos ad officium uiderit et idoneos, non tantum iussu sed etiam rogatu ad tam sublime opus incitare debet. Quod officium siue monachus siue clericus suscipere nequaquam potest, nisi in gradum lectoris fuerit ab episcopo ordinatus. Porro de litaniis indicendis, siue ieiuniis, sic in libro Capitulorum Caroli insertum est: Quando tribulatio super populum uenerit, siue mortalitatis, siue hostilitatis,  siue famis, aut intemperantie eris, uel si quid huiusmodi, et non fuerimus presentes, nullus nostrum exspectet edictum, sed mutuo se exhortantes clerici, siue monachi, una cum populo festinent in litaniis uel ieiuniis misericordiam Domini super regnum nostrum inclinare. Igitur si talia sine sedis consultu, necessitate, non temeritate, uel, quod absit, typho superbie, ab alia ecclesia instituta fuerint, nichil est quod indignentur clerici sedis. Tamen ita cuncta concordantia moderentur in inuicem inter omnes uicinas congregationes, ut pax et unitas inter sedem et alias ecclesias permaneat inconuulsa.«

Episcopus autem Petracoricensis de quodam canonico suo tantum clerico, qui uxorem duxerat, inquirendo  proposuit, dicens ut iudicarent quid de eo ageretur. Ad hoc uerbum in concilio responsum est: »Canones iudicent. Quomodo enim nostro possumus arbitrio iudicare quidquam, cum omnia a prioribus iudicata sint? nichil quippe dicendum quod non prius dictum sit.«

Tunc lecti sunt Canones apostolorum, ubi in capitulo 27 ita dicitur: »Qui clerici debeant coniugibus copulari.---Innuptis qui ad clerum prouecti sunt, precipimus ut, si uoluerint, uxores accipiant, sed lectores cantoresque tantummodo.« Et iterum dictum est: »Canones Toletani et hoc iudicant ut in monasteriis nutriti cum uenerint ad annos adolescentie, detur eis optio libera utrum uelint uouere propositum an inter laicos esse. Qui uoluerint,  uxores ducant; qui autem propositum in sua potestate relicti uouerint, non ultra eis ad seculum licet respicere. Nam concilium Bituricense, sicut audiuimus, iudicauit ut qui clericaturam suam dimittit, ab aliis clericis separetur.«

Item de abbatibus quibusdam proposita questio est, qui maioribus festis capellanum et plures diaconos ad celebrandam missam, sicut episcopi, habent; et consulte tractatum est hoc non pro usurpatione, sed honore solemnitatis fieri; nec solum abbatibus, sed etiam aliis sacerdotibus apud plures ecclesias, ubi magni numeri congregationes monachorum aut canonicorum sunt, propter solemnitatis reuerentiam exhiberi licitum uidetur. Non tamen plus quam tres  diaconi abbatibus uel reliquis sacerdotibus in solemnitatibus adhibentur. Episcopis autem aliquando tres, aliquoties quinque, nonnunquam septem diaconi pro opportunitate festiuitatum et ad omnes publicas missas presto sint. Nam in monasterio Beati Martialis, notum est semper antiquum morem seruatum hodieque seruari, et nunquam debere pretermitti, scilicet in Pascha et eminentioribus per annum festis tres diaconos et capellanum ministrare abbati in publica missa, aliis autem diebus siue minoribus festis capellanum tantummodo et unum diaconem.

Tunc accusabantur quidam qui propter presbyterii gradum pecuniam dederant, et alii qui duas uxores ante diaconatum habuerant; alii autem qui in clericatu sibi uirilia amputauerant; alii uero qui  in laicali ordine homicidium fecerant, et postea monachi facti, gradum diaconii susceperant. Dictum de his in concilio est: »Nulla his misericordia potest tribui, quin omnes deponantur. Si enim quos sancti Patres damnant, absoluimus, falsam eis misericordiam et eternam mortem impendimus.«

Tunc Canones apostolorum prolati sunt, ubi capitulo 30 legitur: »Si quis episcopus, presbyter aut diaconus, per pecunias hanc obtinuerit dignitatem, deiiciatur et ipse et ordinator eius, et a communione modis omnibus abscindatur, sicut ego Petrus Simonem Magum deieci.« Item capitulo 31: »Si quis episcopus, secularibus potestatibus usus, episcopatum uel ecclesiam per illos obtinuerit, deponatur et segregetur, et omnes qui illi communicant.«  Item capitulo 17: »Si quis post baptisma secundis nuptiis fuerit copulatus, aut concubinam habuerit, non potest esse episcopus, non diaconus, aut prorsus ex numero eorum qui ministerio sacro deseruiunt.« Item capitulo 18: »Si quis uiduam uel eiectam acceperit, aut ancillam, uel aliquam de his que publicis mancipantur spectaculis, non potest esse episcopus, non presbyter, non diaconus, nec ex numero eorum qui ad altare deseruiunt.« Item capitulo 21: »Eunuchus si per insidias hominum factus est, uel si in persecutione sunt eius amputata uirilia, uel si ita natus est, et est dignus, efficiatur episcopus.« Item capitulo 22: »Si quis abscidit semetipsum, id est si quis amputauit sibi uirilia, non fiat clericus, quia suus [sui ipsius] homicida est, et Dei  conditionis inimicus.«  »Si quis, cum clericus fuerit, absciderit semetipsum, omnino damnetur, quia suus homicida est.«  »Laicus semetipsum abscindens, annis tribus communione priuetur, quia sue uite insidiator exstitit.« De homicidis uero dictum est: »Ut si quis uoluntarius, et non per necessitatem, fecerit homicidium, et postea monachus fuerit factus, ad gradus altaris promoueri non potest. Monachi enim qui ad gradus prouehuntur ecclesiasticos, summopere prouidendum est abbati illos episcopo offerenti, ut idonei et probati sint, iuxta quod sanctus Benedictus ait: Si quis abbas sibi presbyterum uel diaconum ordinari petierit, de suis eligat qui dignus sit sacerdotio fungi.« Nam ille qui adhuc uiuens est,  qui Stephanum episcopum dolo occidit, cum non inueniret pro tanto crimine penitentiam Cluniacum cenobium petiit, monachus ibi effectus est. Qui legere et cantare tanquam peritus clericus sciens, ab Odilone abbate cogitabatur offerri episcopo ad gradus altaris. At prudenter tractans uenerandus abbas, litteris directis ad papam Romanum consultum expostulat, et crimen monachi intimat, cui apostolicus talia remandat: »Impossibile est talem ad aliquem gradum prouehi, nec etiam offerre potest oblationem ad manus sacerdotis, ne forte pro eo uno in plures furor Domini descendat; sed nec communionem sanctam accipere potest: in exitu autem uite pro misericordia ei uiaticum detur. Nihil hic  aliud quam luctum agat, si forte illic misericordiam inueniat. Ita hactenus ille uiuat, permanens in penitentie luctu, non offerens, non communicans.«

Item inquisitum est de temporibus ordinum quia nonnulli ex episcopis per totum annum ordinationes nunc faciunt, quod priores episcopi non faciebant. Reuoluta sunt ergo Patrum statuta; et inuentum quia graduum ordinationes recte fiunt per mensem Martium et Iunium, Septembrem quoque atque Decembrem Sabbato uidelicet in duodecim Lectionibus, quando ieiunia Quatuor Temporum aguntur. Ubi si tanta multitudo fuerit ordinandorum, ut Sabbato non possit omnes episcopus consecrare, in crastina Dominica usque ad  horam sextam a mane qui superfuerint debent ordinari. Alias autem nullo modo, nisi causa grandis necessitatis, de diaconatu tantum uel presbyteratu oportet ordinationes agi. Et hoc in nulla festiuitate, nisi Dominica die, quam tamen ieiunium generale in Sabbato precesserit. Nam et ipse episcopus ordinari non potest, nisi in Dominica die, circa horam diei tertiam. De sancto autem Gregorio constat quia nunquam nisi in mense Martio ordinationes egit. Beatus uero Petrus apostolus in mense Decembrio, et non aliubi; in Iunio autem tantummodo beatus . . . . . . . . porro in Septembri et non alio beatus . . . . .

Rursum in concilio conquisitum [for., conquestum], est de excommunicatis Aquitanigenis, qui  ignorantibus episcopis suis a Romano papa penitentiam et absolutionem accipiunt, et hac de causa pax et concilium in Aquitania destruitur, dum quos isti iuste ligant, ille iniuste absoluit. Ad hec uenerandus Engelricus canonicus Sancte Marie Aniciensis ecclesie, cepit explicare, dicens: »Stephanus Aruernensis presul ante hos annos Pontium comitem Aruernensem excommunicatione obstrinxit, pro uxore legitima, quam dimiserat, et aliam duxerat. Quem cum nulla ratione uellet absoluere, nisi emendatum, comes Rome a domno papa absolutionem accepit, ignorante papa eum excommunicatum. Quod grauiter episcopus ferens, conquisitorias [corr., conquestorias] litteras Romam apostolico  misit; cui ille in hunc modum remisit epistolam. Quod nescienter egi, frater carissime, non mea, sed tua est culpa. Scis enim quia quicunque de uniuersa Dei Ecclesia, que est in toto orbe terrarum, ad me causa remedii recurrit, impossibile est mihi eius curam negligere, dicente Domino ad beatum specialiter Petrum: Petre, pasce oues meas . Quo ergo modo sedes apostolica poterit eiicere aliquem de medela, nisi rationabili causa? Debueras certe mihi, antequam illa mortua [morbida] ouis Romam ueniret, eius causam tuis innotescere apicibus; et ego eam omnimodo abiicerem, tuamque firmando auctoritatem, eam anathematis ictu repercuterem. Profiteor quippe omnibus consacerdotibus meis ubique  terrarum, adiutorem me et consolatorem potius esse quam contradictorem. Absit enim schisma a me et a cepiscopis meis. Itaque illam penitentiam et absolutionem, quam tuo excommunicato ignoranter dederam, et ille fraudulenter accepit, irritam facio et cassam, ut de illa nichil aliud speret quam maledictionem quoad satisfactum tu iuste absoluas.«

Dicebant ergo episcopi ad inuicem: »Frustra hec querela aduersus caput nostrum mutire audet: apostolicus enim absque culpa est, et potius nos culpabiles sumus, nisi litteris nostris ei notum faciamus, de quibus nolumus ut absoluantur. Cum ergo tales deceperint apostolicum, ut fraudulenter absoluantur ab eo, irrita est eis illa absolutio,  ideoque nec ab eo nec a nobis confirmanda.« Quidam autem in concilio dixit: »uidi nuper de episcopo Engolismensi, qui presens est, quod dico. Quidam ex suis parochianis excommunicatus ab eo, dum satisfacere nollet, non poterat impetrare ab eo penitentiam. Qui sine licentia episcopi sui pape Romano subripuit penitentie legem, et litteras ex nomine eius episcopo detulit in Cena Domini, quibus episcopum rogabat apostolicus quatenus illi penitentiam, quam imposuerat affirmaret. Episcopus uero, intelligens fraudem, ait homini: uersa uice, quod ego postulare debueram ab apostolico, apostolicus postulat a me. Non credere possum hoc mandatum ab eo exortum, hoc tibi nichil  utile est, et donec aut a me uel ab huius sedis archidiacono, me iubente, accipias penitentiam, permane in excommunicatione. Et eiecit cum foras de ecclesia.«

Et dixerunt episcopi: »Hoc ab ipsis apostolicis Romanis et ceteris Patribus cautum tenemus, ut parochiano suo episcopus si penitentiam imponit, eumque pape dirigit, ut iudicet utrum sit an non penitentia digna pro tali reatu, potest eam confirmare auctoritas pape, aut leuigare, aut superadiicere. Iudicium enim totius Ecclesie maxime in apostolica Romana sede constat. Item si episcopus parochianum suum cum testibus uel litteris apostolico ad penitentiam accipiendam direxerit, ut multoties pro grauissimis fieri solet reatibus, in  quibus episcopi ad dignam hesitant penitentiam imponendam, hic talis licenter a papa remedium sumere potest. Nam inconsulto episcopo suo, ab apostolico penitentiam et absolutionem nemini accipere licet. Sane, ut exempli causa aliquid dicatur, beatus Martialis Aquitanie apostolus Stephano regi Galliarum, qui sub Nerone Galliam usque ad montes Pyreneos regendi habebat potestatem, pro uirginis ualerie interfectione ceterisque reatibus iam penitentiam indixerat, iam fonte baptismatis, quo cuncta delentur admissa, ipsum purificauerat.  Attamen quia necesse principi fuit ut Romam cum legionibus Galligenis, iubente Nerone, properaret, premonente, ut credimus, beato Martiale, beatum Petrum apostolum adiit et pro uirginis interfectione ab eo se absolui postulauit. Illa profecto principis absolutio a beato Petro, confirmatio illius fuit absolutionis et penitentie, quam ei beatus Martialis indixerat. Certe beatus Petrus si sciret illum esse a beato Martiale excommunicatione obligatum, potius eum damnaret quam absolueret. Sic apostolici Romani episcoporum omnium sententiam confirmare, non dissoluere debent, quia sicut membra caput suum sequi, ita caput membra sua necesse est non contristari. Referam uero ad edificationem quod dudum de illo milite contigit uascone qui,  iubente duce uasconum Sancio, seniorem suum decollauit, inuitus tamen, et errore ducis perterritus id egit, interminante irato duce, et dicente: Nisi istum occideris, occidam te.« Uno ergo ictu seniorem proprium decollauit, et grauissimo dolore repletus, ad episcopum suum penitentie causa recucurrit. Cui ille compassus dixit: »Debueras pro seniore tuo mortem suscipere, antequam illi manus aliquo modo inferres, et martyr Dei pro tali fide fieres, sed grauissimum reatum egisti, et nobis inauditum. Nescio tibi consilium ferre penitentie, sed uade quantocitius ad papam Romanum. Si tibi ille penitentiam concedit, et ego gaudeo, et confirmo; si te ille abiecerit, nunquam nec a me nec ab aliquo inuenies penitentiam.«  Quod ille concitus impleuit, et cum testibus detulit secum litteras episcopi sui. Et cum apostolicus secunda paschali feria apud Sanctum Petrum sacra agens post euangelium resedisset, cepit ille reus ante eum in conspectu totius Ecclesie grauissime plorans et suspirans exclamare, dicens: »Penitentiam uolo, domine; penitentiam uolo, domine.« Et apostolicus, qui dextra leuaque ei assistebant ait: »Requirite pro qua culpa.« Ille inquisitus nichil aliud dicebat: »Creatorem meum offendi, Creatorem meum offendi.« Cui apostolicus: »Cur, inquit, episcopum tuum non expetebas?« Et ille: »Episcopus meus me misit ad te.« Tunc testes apostolico suggesserunt culpam  eique litteras episcopi protulerunt. Sic apostolicus episcopo qui a dextris eius stabat locutus est, dicens; »Recogita auctoritatem diuinam, quali penitentia hic mortuus possit uiuificari.« Et episcopus ait: »Dominus dicit in Euangelio: Omnis qui reliquerit domum, uel fratres, uel sorores, aut patrem, aut matrem, aut uxorem, aut filios, aut agros, propter nomen meum, centuplum accipiet  . . . . .«


Cetera desiderantur.




ANNO DOMINI MLIII.
GUIDO DE CASTELLIONE REMENSIS ARCHIEPISCOPUS.





NOTITIA HISTORICA IN GUIDONEM DE CASTELLIONE.


 Anno 1033, mense Iulio, archiepiscopalem iniit dignitatem Guido de Castellione, cuius prosapiam accurate prosecutus est Andreas Quercetanus in gentis Castellionee genealogica Historia. Hic duos fratres habuit, Geruasium de Castellione, Remensis Ecclesie uice dominum , et Miletium de Castellione. Schole Remensi traditus a pueritia, per aliquot annos in uita canonicali et ritibus ecclesiasticis sedulo se exercuit. Anno episcopatus sui secundo, altare S. Stephani dedit monialibus Sancti Petri Remensis; anno uero 1040 altare Crusciniaci monachis Remigianis. Hoc eodem anno cum lis exorta esset inter Ecclesiam Remensem et Richardum, S. uitoni uirdunensis abbatem, pro moneta Mosomagensi, quam  Ebalus archiepiscopus monete Remensi coniunxerat, adeptam prius possessionem iterum asseruit ecclesie sue federe inito cum abbate, cui, ut damnum compensaret, parochiam de uineis liberaliter concessit. Anno 1043 dedit monasterio Mosomagensi ecclesiam Germerecii. Anno 1047 subscripsit placito regis Henrici pro cenobio S. Medardi aduersus Robertum Codiciacensem. Anno 1048 adfuit concilio Siluanectensi. Anno 1049 Leonem IX pontificem maximum, comitantibus Treuirensi, Lugdunensi ac uesuntiensi archiepiscopis, magna pompa excepit in urbe sua metropolitana, ubi sanctissimus pontifex, dedicata uI Non. Octobr. Remigiana basilica, eodem in templo postridie eiusdem diei  concilium celebrauit uiginti episcoporum et quinquaginta abbatum, ubi controuersia inter Remensem et Treuirensem exorta de primatia sedis et prerogatiua sessionis presente Leone agitata est, nec dirempta; qua de causa, ut tolleretur omnis contentionis occasio, sedilia prelatorum in modum corone disposita sunt.

Quid uero in ea synodo statutum fuerit docent canones sanciti de Simoniaca heresi ac quibusdam aliis uitiis quibus infecti plures, tam episcopi quam comites, anathemate perculsi sunt. Sed cum acta integra concilii ex Remensis Ecclesie tabulario, nec non historiam longiorem retulerit Baronius ad hunc eumdem annum, sufficit obiter tangere ex Sammarthanis, que ad Guidonem propius spectant.

 »Die quinto Nonas Octobris, inquiunt illi, congregati sunt in memorata basilica episcopi numero uiginti, cum quadraginta abbatibus, et aliis ecclesiastici ordinis quam plurimis. Ubi statim uetus querela inter Remensis et Treuirensis archiepiscoporum clericos est renouata, illis astruentibus quia Remensis primas esset in Gallia, ideoque illi dispositio competeret synodica; e contra uero illi archiepiscopo Treuirensi eamdem dignitatem conabantur ascribere, primamque sedem post Romane Ecclesie presulem in celebrando concilio acquirere, etc. Post hec consederunt omnes ordine quo Remensis archipresul disposuit; dominus quidem papa in medio chori, uerso uultu ad sepulcrum B. Remigii Remensis in dextra; Treuerensis in parte resedit sinistra.  Post Remensem deinde resederunt Beroldus Suessionensis, Drogo Morinensis, Frollandus Siluanectensis, Adelbero Metensis; ad meridianam autem plagam Haimardus archiepiscopus Lugdunensis, Hugo Lingonensis, Ioffridus Constantiensis, Iuo Sagiensis, Herbertus Lisoiensis, Hugo Baiocensis, Hugo Abrincensis, Theodoricus uirdunensis; ad septentrionalem uero plagam Hugo archiepiscopus uesuntinensis, Hugo Niuernensis, Eusebius Andegauensis, Pudicus Nannetensis, episcopus Anglorum, et Ioannes Portuensis. Post quorum terga in modum corone similiter resederunt abbates hoc ordine, scilicet abbas S. Remigii Herimarus, Hugo Cluniacensis, Sigefridus Gorziensis, Fulco Corbeiensis,  Rotbertus Prumeiensis, Rainoldus S. Medardi, Giruinius S. Ricarii, Gotfridus uezeliacensis, Arnoldus Pultariensis, Rodolfus Mosomensis, Oylardus Catalaunensis, Milo Deruensis, Norgaudus Altiuillarensis, Albertus S. Theoderici, Stephanus S. Urbani, Wlricus S. Augustini Cantuariensis, Alwinus S. Benedicti de terra Anglorum. Quibus ita resedentibus, ex precepto pape surrexit Petrus, sancte Romane Ecclesie diaconus, expedito sermone proponens de quibus in eadem synodo sermo esset habendus, de multis uidelicet illicitis, que contra canonum instituta in Gallicis finibus exercebantur, id est de Simoniaca heresi, de ministeriis ecclesiasticis, et altaribus que a laicis tenebantur, de prauis consuetudinibus que ab  eis in atriis ecclesiarum accipiebantur, de incestis coniugiis, et eis qui, legitimas relinquentes uxores, adulterinis iterum nuptiis implicabantur, de monachis et clericis a sancto proposito et habitu recedentibus, item de clericis mundane militie studentibus, de Sodomitico uitio, et quibusdam heresibus que in eisdem pullulauerant partibus. Quibus propositis, admonuit omnes qui aderant, ut inde secum prudenti deliberatione tractarent, consiliumque cum opportuno adiutorio pape preberent, quomodo hec zizania, praue segetis semen, suffocantia exstirpari ualerent. Post hec ad episcopos sermone conuerso, commonuit illos, sub anathemate apostolice auctoritatis, ut si quis eorum per Simoniam peruenisset uel premio quemlibet ad eamdem dignitatem promouisset,  publica confessione patefaceret. Primus ergo Treuirensis archiepiscopus ad hec uerba surrexit, seque nec aliquid dedisse uel promisisse pro adepto episcopatu neque alicui sacros ordines uendidisse respondit. Deinde Lugdunensis et uesontiensis surgentes, ab huiusmodi culpa professi sunt esse immunes. Tunc prefatus diaconus ad Remensem archiepiscopum se conuertit, et quid de his ex quibus a ceteris facta fuerat purgatio ediceret requisiuit. At ille surgens inducias petiit usque in crastinum diem, dicens se uelle priuatim loqui ad domnum apostolicum. Cumque date essent, ceteri omnes surrexerunt in ordine secundum uerba priorum, purgantes se ab huiusmodi suspicione, quatuor  tantummodo exceptis, Lingonensi uidelicet, Niuernensi, Constantiensi et Nannetensi; quorum causa eo die ad discutiendum relicta, diaconus sermonis cursum ad abbates qui aderant uertit, eosque ne forte ipsi in ouile Dominicum aliunde, non per ostium introissent, confiteri admonuit. Primus S. Remigii abbas Herimarus surrexit, seque ab huiusmodi culpa congrua responsione purgauit. Deinde Hugo Cluniacensis subsecutus hanc purgationis sue rationem subintulit, dicens: Pro adipiscendo abbatie honore, Deo teste, nichil dedi uel promisi; quod quidem caro uoluit, sed mens et ratio repugnauit. Post hunc se quidam congrue excusare studuerunt; alii uero nichil respondentes, reatum suum occulere quam patefacere maluerunt. Tunc Lingonensis episcopus  surgens, super abbate Pultariensi, diecesano suo, plurimum est conquestus, quod uidelicet in fetore luxurie uiuens, pluribus flagitiis inseruiebat, beato quoque Petro, eiusque uicario, Romane scilicet Ecclesie pontifici, cuius abbatia illa erat, debitum censum quotannis persoluere detrectauerat; et inde excommunicatus missarum sacramenta celebrare presumpserat, excommunicationique adhuc subiacens eidem synodo intererat; qui discussus, nec ab obiectis se ualens purgare criminibus, ab honoris sui est dignitate depositus, etc. Sequenti die  ad memoratam basilicam conuenientibus episcopis, papa cum quibusdam eorum secessit in oratorium S. Trinitatis, ubi dum cum eo confessionis sue priuatum colloquium Remensis habuisset episcopus, et de ecclesiastice religionis profectu tractatum esset diutius, eo ordine quo et transacta die, apostolicus inde processit. Deinde suo loco residentibus, Remensem archiepiscopum ut de Simoniaca heresi, de qua hesternas obtinuerat inducias, rationem redderet, prefatus annuit cancellarius, impetens eum etiam de multis que se, fama uulgante, comperisse asserebat criminibus. Ad hec archiepiscopus surgens, ut sibi consiliandi facultas concederetur expetiit. Qua impetrata, uesuntionensem, Suessionensem, Andegauensem, Niuernensem, Siluanectensem  ac Morinensem episcopos conuocans, cum eis mysterium habuit consilii sui, indeque reuersus causam suam ut Siluanectensis peroraret a papa obtinuit. Surgens autem episcopus Siluanectensis, eumdem archiepiscopum respondit non esse reum Simoniace heresis; his auditis, apostolicus precepit ut hec ita esse sacramento comprobaret archiepiscopus; at ille canonicas inducias inde postulauit, seque post earum expletionem quod ratio purgationis posceret peracturum spopondit. Quibus ei concessis, statutum est ut medio Aprili concilio quod Rome celebrandum erat interesset. Cetera uero que ei obiecta sunt, quia legitimi accusatoris uidebantur delatione carere, decretum est ad presens indiscussa  re manere.« Narrant ista totidem uerbis acta concilii. De reliquis rebus gestis consulat Baronium qui plura uoluerit.

Ab hac synodo reuersus Guido celebrauit, anno 1051, in ecclesia sua metropolitana nuptias Henrici I, Francorum regis, et Anne, sanctumque Lietbertum consecrauit episcopum Cameracensem. Anno 1052, uI Non. Maii, episcopatus sui, ut aiunt, XXIX, seu potius XIX, celebrauit eleuationem corporis B. Berthini in monasterio Sithiensi, astantibus Drogone Morinensi, abbatibusque Herimaro S. Remigii, Alfredo S. Wilmari, Geruino S. Ricarii, Fulberto S. Bauonis, Rumoldo S. uinoci, presente item Adela Roberti Francorum regis filia et Balduini Insulani coniuge, que brandeum liberaliter suppeditauit quo  reliquie inuolute sunt. Eodem anno subscripsit litteris Henrici I regis in gratiam noui cenobii Case-Dei datis. Anno 1053 altare basilice curtis impertiit monasterio S. Remigii, ubi sepulturam elegerat. Eodem anno donum quod in loco dicto Urillo eidem monasterio contulerat Manasses fratris sui filius confirmauit; adfuitque detectioni sacrorum corporum in ede Dionysiana prope Lutetiam. Denique, post assensum datum restaurationi monasterii Sparnacensis, diem clausit extremum, Kal. Septembr. anno 1053, sepultusque est apud P. Remigium.





GUIDONIS DIPLOMATA.



I. Guidonis priuilegium Odile abbatisse Parthenonis S. Petri concessum. 
[Dom. MARLOT, Metropolis Remensis, II, 84.]


In nomine Dei. Amen.

Ego uido, Remorum archiepiscopus, notum fieri uolo omnibus Christianis fidei cultoribus, futuris atque presentibus, nostre conuentionis commune statutum quod de altari Sancti Stephani fecimus cum Sancti Petri abbatissa Odila, et sanctimonialibus. Defuncto Dodone, uenit in nostra manu et potestate supradictum altare; abbatissa uero, audita morte Dodonis, quam citius potuit, adiit presentiam nostre . . . . . familiaritatis et ut sepe dictum altare sancto  Petro concederem impersonaliter  , requisiuit. Tali tenore prebuimus assensum petitioni abbatisse et sanctimonialium ut, quandiu in hoc seculo uita comite fuerimus, memoria nostri fieret unaquaque hora in orationibus earum.

Postquam suprema dies, subtracto lumine, nostros clauserit oculos, annuatim, sicut conuentio fuit, anniuersarium nostrum recoletur ab illis, ita ut in illo die pro anime nostre remedio celebretur uigilia et defunctorum fiat commendatio, conuocatis duodecim presbyteris, totidem misse eodem die canantur, et pro anima nostra in refectorio satientur pauperes triginta, ob memoriam nostri in unum congregentur, et, ut dictum est, pro supradicto altari in nomine  Christi reficiantur, quia scriptum est: Quod uni ex minimis meis fecistis, mihi fecistis. Et ut hoc nostre auctoritatis scriptum quod fecimus inconcussum maneat cunctis diebus nostra auctoritate omnino corroboramus. Insuper et sancti Petri, regni celorum clauigeri, cui predictum altare contulimus, hoc scriptum nos ipsi firmauimus, manuque fidelium nostrorum roborari fecimus.

Actum Remis, regnante rege Henrico an. uIII, episcopatus domni Guidonis an. II  .

Sig. Harduini archidiaconi.

Sig. Richardi archidiaconi.

Sig. Conranni decani.

Sig. Alberti camerarii.

Sig Alberici.

 Sig. Harduini huius loci prepositi.

 Oldaricus ad uicem Harduini cancellani scripsit et subscripsit.



II. Charta Widonis archiepiscopi, qua Remigianis confert altare de Crusciniano. 
[D. MARLOT, Metropolis Remensis, II, 85.]

In nomine sancte et indiuidue Trinitatis. Ego Wido, Dei gratia Remorum archiepiscopus, notificare cupio Ecclesie nostre, tam presentibus quam futuris fidelibus, qualiter a domino abbate Theodorico ceterisque oratus et exoratus altare de uilla que Crusciniacus dicitur pro anime mee remedio S. Remigii tradiderim cenobio, ad Dei gloriam,  beati quoque Patris et antecessoris nostri Remigii amorem, euidenter considerans par esse iustis petitionibus acquiescere, Dominumque honorari in sancti sui confessoris ueneratione. Non enim dignum iudicaui rem petitam denegando Francorum apostolo atque patrono, refragari, cuius patrocinio nos speramus semper et ubique protegi. Ne autem inconsulta in altari tradito putetur temeritas  , consensu atque consilio Beroldi Suessionensis episcopi, clericorum etiam ac laicorum nostrorum instinctu, predictum altare Sancto Remigio tradidi possidendum iure perenni, tali permissione habita ut, una persona defuncta, a loci abbate presentetur altera, cui altare reddatur absque omni pecunia,  talisque sit personarum substitutio per secula. Ita tamen ut pro respectu denarios octodecim, sicut reliqua altaria, tam mihi quam successoribus meis, soluat in synodo annua. Huius conuentionem traditionis uolens permanere inuiolabilem scripto studio destinaui posteris ad conseruationem. Quinimo auctoritate Dei omnipotentis Patris, et Filii, et Spiritus sancti, nec non beate Marie uirginis, sancti quoque Remigii omniumque sanctorum suffragantibus meritis, excommunicamus prefate conuentionis uiolatorem, testibus his presentibus.

Widone archiepiscopo.

Albrico preposito.

Constantino decano.

Beroldo episcopo.

 Guntranno chorepiscopo.

 Richardo, Odalrico, etc.

Actum est Remis, anno Dominice incarnationis 1040, indict. uIII, regnante Henrico rege ann. XII, episcopatus domini Widonis uII. Testes Gerardus, Erlebaldus, Henricus, Bernerus, Boso, Rainaldus, uarinus. uauterannus cancellarius scripsit + et subscripsit.  .



III. Concordia Widonis archiepiscopi Remensis cum Ricardo abbate S. uitonis uirdunensis. 
[uARIN, Archiues administratiues de la uille de Reims, p. 206, ex chartulario S. uitonis uirdun.]

Ego Wido, Dei munere Remorum archiepiscopus, innotescere uolo cunctis presentibus et futuris Ecclesie  nostre fidelibus quod altare de Wiuariis tradiderim cenobio B. Petri, sanctique uitonis in suburbio uirdunensi, in dando annexa occasione huiusmodi: Richardus abbas et fratres eiusdem cenobii questi sunt apud me quod antecessor meus dominus Aebalus iniuste abstulerit monetam Mosomensem de cenobio supradicto, quam legaliter tenebant ex dono imperatoris Henrici, interuentu quoque Herimanni comitis cuius beneficium exstiterat. Hanc enim sue monete Remensi coniunxerat. De qua re sepius conuentus a domno abbate Richardo ac fratribus eius, cum renuissem reddere quam repetebant monetam, ne uiderer mutilare nostre utilitatis commodum, et monetam Remensem  imminuendo uiliorem facere, habito consilio cum clericis fidelibus et laicis nostris pro restauratione monete Mosomensis, et quia Deus honoratur in seruitiis, persone ab eis presentate altare supradictum tradidi, dato tenore huiusce priuilegii, ut, persona defuncta, alteri persone ad opus monachorum altare reddatur absque omni pecunia, talisque sit personarum successio per secula. Hoc decretum auctoritatis nostre precepti conscriptione studuimus confirmare, ne quis amodo presumat uiolare; sed et si quis tentauerit, uideat ne sibi ianuas celi clauserit, quod ianitoris iniuriam, res eius auferens, inciderit.

Datum anno incarnationis Domini 1040, indict. uIII. Actum Remis, regnante Henrico rege anno  secundo, episcopatus domni Widonis anno uII. Odalricus cancellarius scripsit et subscripsit.



Iu. Widonis archiepiscopi Remensis charta de altari Germereii pro cenobio Mosomensi. 
[MABILL. De re diplom. II, 603, ex autographo.]

+ In nomine Patris, et Filii, et Spiritus sancti. Notum sit omnibus tam presentibus quam etiam futuris fidelibus, quod ego Wido Remorum archiepiscopus, fauente Odone archidiacono, pariterque  canonicorum conuentu, precatu quoque domni Rodulfi abbatis ceterorumque fratrum, concesserim quoddam altare in uilla que dicitur Germereium abbatie sancte Marie Mosomensis, ob remedium anime mee, eo uero tenore, ut, defuncta ipsius altaris persona, alia ab abbate, quamcunque uoluerit, presentata absque aliquo munere canonice restituatur. Et ut hoc firmum et stabile in perpetuum maneat, uiolatorem et infractorem huius rei iaculo anathematis percutimus, et uinculo excommunicationis alligamus.

+ Signum Widonis Remorum presulis.

Signum Odonis archidiaconi. S. Albrici prepositi. S. Warini archidiaconi. S. Constantii decani. S. Richardi cantoris. S. Richeri presbyteri. S. Alberti.  S. Rotgeri. S. Gerardi. S. Erlebardi. S. Hugonis. S. Widrici. S. Odonis. S. Sigeberti. S. Herimanni. S. Leuuini. S. Hugonis. S. Manasse. S. Roderici. S. Rotberti.

Actum Remis anno incarnationis Dominice 1043, indict. XI, regnante Henrico rege Francorum anno XuII, episcopatus uero domni Widonis archiepiscopi anno XI. Odalricus cancellarius scripsit.



u. Guido archiepiscopus Remensis confirmat donum Manassis nepotis sui Herimaro abbati Sancti Remigii de quibusdam terris, in confinio castri beati Remigii sitis, presenti charta, a nobilibus uicinis subscripta. 
[D. MARLOT, Metropol. Rem., II, 110.]


In nomine sancte et indiuidue Trinitatis. Est in confinio castri sancti Remigii terra adiacens uicinitati terrarum adiacentium in uilla sancti Remigii ex parte que a uiridate dicitur , de possessione cuiusdam uicedomini Remensis qui dicebatur Manasses Caluus, nepos Widonis archiepiscopi. uolens ergo dominus abbas Herimarus quoddam mansionile ibi prope memoratam uillam construere, nomine Tollensuiam, pro eo quod uiam abstulerit que perinde solita erat fieri, quia contigua et immista erat ipsa terra reliquis terris Sancti Remigii, ne aliquando paterentur aliquod scandalum homines easdem colentes a domino possessore ipsius terre, de qua  supra retulimus, petiuit in presentia domni archipresulis Widonis ab ipso Manasse Caluo dari Sancto Remigio eam pro remedio anime sue et animarum filiorum suorum. Ipse autem noluit hoc facere nisi ea conditione ut darentur sibi centum solidi quotannis uite sue, et post mortem suo heredi. Herimarus autem, consilio habito cum Manasse comite qui tunc presens aderat, et cum reliquis casatis ex precepto eiusdem archipresulis memorati, noluit assentire ut daret ei memoratum pretium, scilicet centum solidos, nisi quandiu uiueret. Denique hortatu omnium qui aderant, imo prece et imperio  auunculi sui supra taxati archipresulis, ad ultimum consentit ut haberet centum solidos quoad uiueret, post mortem uero suam et terram et denarios sanctus Remigius iure quieto possideret. Hanc igitur conuentionem in presentia sua litteris commendare precepit domnus Wido archipresul, et ut per succedentia temporum curricula inconuulsa maneret, archiepiscopalis auctoritatis sigillo cum clericorum et laicorum qui adfuerunt testimonio corroborauit.

Signum domni Widonis archipresulis.

 Signum Odonis archidiaconi.

Signum Herimari abbatis, etc.

Laicorum uero signum Manasse comitis. Signum Rogeri comitis. Signum Rainoldi Suessionici comitis. Signum Widonis militis.

Acta est hec Remis, in ecclesia Sancte Marie, anno incarnationis Domini 1053, indict. uI, regnante Henrico rege Francorum anno XXIu, archiepiscopatus autem Widonis an. XX. Odalricus cancellarius scripsit.





EPITAPHIUM GUIDONIS.



Fluxus honor mundi, proceres! cur debet amari?
Dum manet, excruciat, et post quid cernite fiat.
Iste bis undenos geminos cum mense per annos,
Archiepiscopium possedit Wido Remorum;
Stat pius ac humilis in culmine nobilitatis.
Heu miseram sortem! facit hunc caro putrida uermem,
Ast animam iehsu foueat ui nominis eius,
Terrea Kalendis linquentem claustra Septembris.




CIRCA ANNUM DOMINI MLIu-LuII.
ANSELMUS MONACHUS S. REMIGII REMENSIS.





NOTITIA HISTORICA.


 Anselme a cela de commun auec plusieurs autres écriuains, qu'il ne nous est presque connu que par les productions de sa plume. S'il faut s'en rapporter à Trithème , c'était un homme uersé dans toutes sortes de belles connaissances, principalement dans l'intelligence des saintes Écritures. Ce qu'il y a de urai, c'est qu'il était homme de mérite et qu'il auait le talent d'assez bien écrire pour son siècle.

Il auait auec lui à Saint-Remi de Reims, dont il était moine, plusieurs confrères, gens de sauoir et de uertu, dont quelques-uns furent éleués aux premières dignités du cloître . Il fut cependant celui qu'Hérimar, leur abbé, choisit par préférence, pour faire la relation de ce qui s'était passé à Saint-Remi a la dédicace de l'église,  faite en 1049 par le pape Léon IX .

Anselme en ayant été témoin oculaire, et possédant les qualités qu'on uient de uoir, était propre à réussir dans ce dessein. Il ne l'exécuta toutefois qu'au bout de quelques années, et tout au plus tôt en 1056, lorsque Geruais était déià deuenu d'éuêque du Mans archeuêque de Reims, ce qui arriua l'année précédente. Quoique son écrit porte simplement le titre d'Histoire de la dédicace de l'église de Saint-Remi de Reims, Anselme n'a pas laissé d'y faire entrer, auec un détail aussi agréable qu'instructif, plusieurs célèbres éuénements qui précédèrent et suiuirent cette cérémonie.

On peut distinguer cinq ou six parties dans le corps de sa relation, qui sont presque toutes annoncées  dans la préface, adressée aux moines de Saint-Remi. D'abord l'auteur y décrit la construction de la nouuelle église qui fut dédiée, et fait connaître celle qui subsistait auparauant. Il fait ensuite la relation du uoyage que le Pape Léon IX entreprit de Rome à Reims pour uenir faire cette dédicace, marquant auec soin tout ce qui se passa de mémorable sur sa route. C'est la raison pour laquelle Sigebert  a donné à l'écrit entier d'Anselme le titre d'Itinéraire du Pape Léon IX de Rome dans les Gaules, et Trithème , celui d'Histoire de ce que fit ce Pape en France, dans la tenue des conciles et autres assemblées. De là Anselme passe à la description de la dédicace et la translation du corps de saint Remi, qui se firent le  second iour d'octobre de l'année déià marquée 1049. Ce morceau d'histoire, comme tout le reste, est écrit auec une noble simplicité, un ordre et un détail qui charment le lecteur. Après quoi uient la relation du grand concile qui se tint les deux iours suiuants, troisième et quatrième d'octobre. C'est la partie de l'écrit la mieux circonstanciée comme la plus intéressante. Sigebert et Trithème ne l'auaient pas lue auec attention, en ce que, parlant des éuénements de cette assemblée, ils mettent sur le compte de l'éuêque de Frisingue ce que la relation dit être arriué à Hugues, archeuêque de Besançon. Enfin Anselme termine son écrit par quelques miracles qui s'étaient opérés depuis la dédicace, à quoi il a ioint la lettre du Pape aux Français, pour les engager à célébrer  la fête de la translation de saint Remi au premier d'octobre.

 Baronius est le premier qui ait imprimé l'écrit d'Anselme ; mais sans le nom de son auteur, et après en auoir retranché la première partie. Dom Marlot l'a donné dans la suite en entier, à la préface près et quelques lignes qui précèdent immédiatement la lettre du Pape Léon IX . Les continuateurs de Bollandus en ont aussi fait entrer plusieurs morceaux dans leurs sauantes obseruations sur la uie du même Pape . On a encore, dans la Collection générale des conciles, tout ce que Baronius auait déià publié du même ouurage . La meilleure édition qu'on en ait est celle qu'en a donnée dom Mabillon sur les manuscrits de Saint-Remi de Reims, auec  des obseruations historiques et critiques . C'est sur cette édition que le célèbre M. l'abbé Fleury a fait un ample extrait de l'ouurage, qui est un des plus beaux morceaux du XIIe uolume de son Histoire ecclésiastique .

A la tête du texte d'Anselme, dans un manuscrit de Saint-Martin de Tournai , se trouue la lettre prétendue du grand saint Benoît à saint Remi, éuêque de Reims, et à la suite une autre lettre des moines de Saint-Remi à ceux du Mont-Cassin, pour assurer ceux-ci que la lettre précédente est sincère, et leur rendre compte de son enuoi d'Italie en France. Il n'y a pas,  ce semble, lieu de douter que cette seconde lettre ne soit aussi un écrit d'Anselme.





HISTORIA DEDICATIONIS ECCLESIAE S. REMIGII APUD REMOS AUCTORE ANSELMO EIUSDEM LOCI MONACHO ET AEQUALI.






OBSERuATIONES PRAEuIAE.

 1 Non semel iam his in Actis de percelebri archimonasterio Sancti Remigii apud Remos sermonem fecimus; uerum nulla hactenus occasio occurrit que eius dignitatem adeo commendarit quam eius basilice dedicatio, a beato Leone IX summo pontifice facta. Nihil omnino pretermisit sanctissimus papa ut eam redderet celeberrimam, eo precipue animo in Gallias accedens ut summam animi religionem, qua erga beatum Remigium tenebatur, palam coram uniuerso orbe testatam faceret. Unde indicta synodo, quam in eadem basilica habuit, episcopos  aliosque utriusque ordinis primores inuitauit ut ad hanc celebritatem conuenirent. Et licet quorumdam maleuolorum inuidia, rex Francorum rebellibus comprimendis intentus, huic solemnitati presens non adfuerit, tanta tamen ad eam conuenit omnium ordinum multitudo, ut uix eam platee urbis amplissime et basilice frequentes capere potuerint. Huc ex omnibus fere Europe nationibus homines conuenisse, preter alios auctores, Wibertus archidiaconus, qui beati pontificis comes indiuiduus fuit, disertis uerbis affirmat. Nam preter Italos et  Germanos, qui ibi frequentes adfuerunt, sic de aliis populis loquitur libro II, cap. 4, uite sancti Leonis: »Inuitatur,« Leo papa, »ab Herimaro abbate uenerandi cenobii sancti Remorum pontificis, ad consecrandam ecclesiam in eius honore constructam; ubi non est dictu facile quanta multitudo a finibus terre, Hispanorum, Britannorum, Francorum, Anglorum, aduenerit eius inuisere presentiam. In qua presentia adfuit etiam non modicus cetus pontificum.«

2. Hanc solemnitatem data opera descripsit Anselmus, monachus eiusdem cenobii Sancti Remigii, iussu Herimari abbatis, in libello singulari ea de re edito sub titulo Itinerarii pape Leonis, in quo omnia que presens uiderat et audierat singillatim exponit.  Huius auctoris meminit Trithemius libro De scriptoribus ecclesiasticis, quem in Scripturis diuinis exercitatissimum fuisse, et alia opuscula preter Itinerarium edidisse, scribit. De itinerario autem sic habet: »Congessit in unum uolumen gesta Leonis pape IX per Galliam in conciliis et conuentibus facta, ut notificaret quanta auctoritate Remis uel in aliis urbibus synodum celebrauerit, quanta industria et subtilitate examinauerit causas ecclesiasticas, quaue districtione peccantes correxerit, quomodoque ei uirtus diuina cooperata sit,« etc. Hec mutuatus est Trithemius ex Sigeberto, qui eadem omnino uerba habet in libro De scriptoribus ecclesiasticis. Eiusdem quoque, post alios auctores uulgatos, meminit Marlotus,  tom. II Historie Remensis, inter uiros illustres qui Remis sub Geruasio archiepiscopo claruerunt. Porro id opusculum iam per partes ferme editum, hic, et quidem integrum ex Remensibus manuscriptis edere uisum est, ne tante celebritatis, et fortasse omnium maioris que in ecclesiarum dedicationibus unquam facta fuerit, descriptio in his Actis desideraretur.

3. Preter Anselmum alii quoque scriptores basilice Remigiane dedicationem et concilium ibidem habitum scriptis suis celebrarunt. Willelmus Gemmeticensis libro uII Historie Normannorum integrum caput 15 ea de re habet, ubi quedam de Iuone Sagiensi episcopo narrat, que in Anselmi opusculo  relata non sunt, que ideo hic uisum est proferre: »In illo tempore sanctus Leo papa Gallias expetiit, ecclesiam Sancti Remigii Remensis episcopi consecrauit, eiusque corpus in ecclesiam nuper dedicatam transtulit. Tunc Remis idem papa grande concilium tenuit, et desides episcopos uel abbates acriter redarguit, inter quos, ut dicunt, propter combustionem ecclesie Iuoni dixit: Quid fecisti, perfide? qua lege damnari debes, qui matrem tuam cremare ausus es? Eloquens Iuo palam confessus est se quidem malum fecisse, sed ad hoc scelus agendum se grauiter coactum fuisse, ne deteriora fierent a scelerosis super filios Ecclesie. Deinde penitentiam secundum sagacis pape iussum accepit, ac de restituenda Sancti Geruasii ecclesia operam adhibuit. Igitur Apuliam et  inde Constantinopolim perrexit . . . . . Reuersus autem Sagium, ecclesiam tam magnam cepit edificare,« etc. Non tamen malitiose ecclesiam suam incenderat Iuo, ut ex cap. 13 eiusdem libri patet; sed cum ea a seditiosis occupata fuisset, incense sunt uicine domus, et flante uento incendium adeo exarsit, ut ecclesia quoque simul cum illis cremata fuerit. Meminit eiusdem dedicationis et concilii ea occasione habiti Ordericus uitalis, libro u Historie ecclesiastice, ubi obseruat presbyteros ex eo tempore consuetudinem arma deferendi sensim abiecisse. »Tunc, inquit, ibidem generale concilium tenuit, et, inter reliqua Ecclesie commoda que instituit, presbyteris arma ferre et coniuges habere prohibuit. Exinde consuetudo lethalis paulatim exinaniri  cepit. Arma quidem ferre presbyteri iam gratanter desiere, sed a pellicibus adhuc nolunt abstinere, nec pudicitie inherere.« Mirum autem est nichil de presbyteris concubinariis haberi inter canones concilii quos Anselmus retulit, nisi forte de iis intelligatur canon aduersus incestuosas coniunctiones prolatus. Certum est tamen eo in concilio presbyterorum coniugia proscripta fuisse, quod alii etiam auctores preter Ordericum obseruarunt. Nam Albericus in Chronico obseruat sancti Hugonis Cluniacensis abbatis consilio papam Leonem in concilio Remensi presbyterorum coniugia prohibuisse. Et quidem Raynaldus abbas uezeliacensis in uita eiusdem sancti Hugonis scribit beatum Leonem, »ob  hereses Simoniacorum et Nicolaitarum a Galliis exstirpandas Remis synodum celebrasse.« Et in altera eiusdem sancti uita, quam Hildebertus episcopus Cenomanensis Pontio abbati Cluniacensi nuncupauit, refertur Leonem nonum Remis synodum celebrasse generalem, ac, eo iubente, ibi Hugonem habuisse »sanctam et plenam gratie orationem, qua et Simoniaci e male comparatis expulsi sunt dignitatibus, et de sacrario Domini fornicatores inhibiti sunt sacerdotes.« De hac autem Hugonis oratione in Remensi concilio habita loquuntur etiam alii eius uite scriptores, sed nichil quidquam ex ea superest. Ceterum ante hos auctores Hermannus Contractus in Chronico suo iam notauerat »papam Leonem autumnali tempore synodum magnam Remis cum  Galliarum episcopis habuisse.«

4. Sed illustrius est fragmentum libri fundationis monasterii Ramesiensis in Anglia quam ut a nobis pretermittatur; ex eo quippe discimus papam Leonem non solum Gallie, sed etiam aliarum gentium episcopos ad concilium Remense conuocasse. Unde non mirum est si passim a uetustis auctoribus concilium generale nuncupetur. Fragmentum istud edidit Spelmannus tomo I Conciliorum Anglicanorum, ad annum 1049, ubi sic habetur: »Acta sunt hec postquam supradictus abbas Ramesiensis Alfwinus repatriauit, reuertens de magno concilio quod Remis a Leone papa, anno uerbi incarnati 1049, celebratum est, quo missi fuerant honorabiliter a rege  Edwardo Duduc episcopus , et ipse Alfwinus Ramesie, et Wilfricus de Sancto Augustino abbates, decreta Christianitatis que ibi a sanctis Patribus statuebantur relaturi. Nec silentio pretereundum quod memoratus abbas Alfwinus in memorato concilio Remensi tantam in oculis domini pape Leonis gratiam inuenit, ut, ad preces ipsius et instantiam, Ramesensem ecclesiam liberali protectionis apostolice dono priuilegiatam, et iura eius et possessiones, tam habitas tunc quam in posterum iuste acquisitionis titulo habendas, auctoritate suarum litterarum, contra malignantium infestationem communiret.« Ex hoc autem fragmento discimus nomen Duduci seu Duduconis, qui concilio Remensi cum duobus abbatibus Anglis mittente Edwardo  rege adfuit. Hic Duduco inter Wellenses antistites decimus quartus numeratur, quam sedem amplius uiginti septem annis tenuit. Porro etsi Rogerius Houedenus in parte priori Annalium referat ab Edwardo Anglorum rege abbates duos ad synodum Remensem missos fuisse, nichil tamen habet de episcopo cum iis misso; obseruat autem prefectum Rome aliosque Urbis primores Leonem in hoc itinere comitatos fuisse. Hec sunt eius uerba. »Eodem anno,« inquit, id est 1049, »Leo papa, rogatu eximie religionis abbatis Herimari, in Franciam uenit, habens in comitatu suo prefectum et digniores quosque Romulee urbis; et sancti Remigii Francorum apostoli monasterium Remis constitutum  maximo cum honore dedicauit; et postmodum in ipsa urbe magnam synodum archiepiscoporum, episcoporum, abbatum, sex diebus celebrauit; in qua synodo fuit Aldwinus Ramesigensis, et abbas monasterii Sancti Augustini, a rege Anglorum Edwardo illo missus. Hac in synodo »diuinam religionem nimium tepefactam studiose reparatam  fuisse« testatur, qui ei interfuerat Odalricus, prepositus ecclesie Remensis, in suo testamento, quod penes nos ex codice Remensis ecclesie ms. habemus.

5. Alii denique auctores dedicationem ecclesie Sancti Remigii passim scriptis suis celebrarunt, quos singillatim recensere nimis esset operosum. At hic omittere non licet ea occasione festum sancti Remigii, quod iam antea Kalendis Octobris celebrabatur, solemnius exinde euasisse, ex prescripto beati Leonis; qua in re sanctissimus pontifex antiquam ecclesie Francice in suum apostolum religionem, que fortassis ob bellorum tumultus nonnichil imminuta fuerat, in pristinum uigorem reuocauit, data ea de re bulla quam Anselmus noster in opusculi sui fine inseruit. uerum cum in plerisque Galliarum  locis iterum tepuisset erga sanctissimum antistitem hec prisca ueneratio, rursus excitata est decreto comitiorum generalium cleri Gallicani, quod agente piissimo antistite Felice uialardo Catalaunensium episcopo, Remensis prouincie legato, die 17 mensis Martii, anno 1657, editum est. Atque inde date sunt, nomine cleri Gallicani, littere ad uniuersos episcopos, quibus innotesceret statutum fuisse ut in uniuerso Galliarum regno beati Remigii festiuitas sub duplici ritu celebris haberetur. Has litteras, simul cum priuilegio altaris Remigiani, inferius integras exhibebimus.

6. Ceterum non modo beati Remigii festiuitas ex Leonis decreto inde solemnis fuit, uerum etiam et  ipsum festum Dedicationis scilicet anniuersarium. Quod preter Martyrologia Remensia, alia etiam externa commemorant. Hoc Ferrarius in Catalogo generali omnium sanctorum ad diem secundam Octobris inseruit,sicut et Andreas Saussaius in Martyrologio Gallicano, Hugo Menardus in Benedictino, Bucelinus in Menologio, etc.



PROLOGUS IN DEDICATIONE ECCLESIAE BEATI REMIGII REMENSIS.


 1. Dilectis in Christo fratribus sub beati Remigii tutela Deo militantibus, subsequentis auctor opusculi magnam incircumscripte dulcedinis multitudinem, quam timentibus se repromisit Deus. Cum uita nostra super terram tentatio sit, quia uetustatis deprimitur pondere, ad nouitatis gaudium suspendi debemus in caritatis celsitudine, quam Deus commendauit in nobis, in unigeniti Filii sui humilitate. Quapropter ex imperio domini abbatis Herimari seriem dedicationis huius sanctissimi Patris ecclesie silentio non patiar oblitterari. Sed quoniam a beate recordationis papa nono Leone, Deo auctore, facta est, eo magis dignam litteris tradam pro modulo ingenioli mei. Unde in primis paucis prelibabo quorum industria constructa fuerit anterior ecclesia, et ex cuius causa iam pre uetustate ruinam minitantis, hec que nunc, Deo propitiante, subsistit, sumpsitque  exordia. Additur etiam ut quia ex huius dedicationis occasione a ministris diaboli multa excitata sunt scandala, et postea ex synodo ab eodem papa ibidem celebrata, multa prouenerunt utilia. Deinde in fine huius opusculi subiungam que per pretiosum Francorum patronum Remigium, aut uisu aut auditu didici post ipsam dedicationem facta miracula. uos autem, fratres, quos sincere deuotionis feruor unanimiter in domo habitare facit diuina . . . . . hoc quantulumcunque obsequium fraterna excipite beneuolentia, nec in eis tantum uenusti cultique sermonis gratiam considerabitis. Unde non uos pigeat hoc aliquando legere, quia licet aurea et argentea uasa in domo Dei uestri habeatis plurima, ex quibus hauritis grandiloquia et dulciflua sancti Spiritus pocula, tamen interdum hec, quamuis de fictili uase, uos recreare poterit aqua.



INCIPIT NARRATIO.


 2. Basilica igitur gloriosi confessoris Christi Remigii corpore insignita, que usque ad hec moderna perdurauit tempora, Remensium quondam archiepiscoporum studio inchoata, et a uenerabilis memorie Hincmaro eorum successore consummata, anno incarnati uerbi octingentesimo quinquagesimo secundo ab ipso est dedicata. Que quidem non adeo operosi edificii solidata est munitione,quoniam barbare nationes, per id temporis hanc infestantes prouinciam, frequenti incursione prefatos presules ab huiusmodi prepediebant intentione; unde intra centum quinquaginta et duos annos tanta est attrita uetustate, ut iam ad casum propinquans reparationem sui uideretur exigere. Anno uero Dominice incarnationis millesimo quinto, post reparationem  autem monastice religionis per Hugonem pseudepiscopum inibi factam sexagesimo secundo, ab Arnulfo archipresule eidem loco ordinatus est Airardus abbas, post Hincmarum  , precipue bonitatis uirum et in cenobiali strenuum, ordine sextus. Qui Airardus cum sagaci intenderet animo plures Dominici gregis pastores sua etate per Gallias enituisse, qui ecclesias suas ex uetustate in potiorem statum studuerant reformare, deliberauit et ipse operam adhibere in eius que sibi commissa erat renouatione. Quapropter uiris qui architecture periti ferebantur ascitis, futuri templi fabricam ex quadris lapidibus erigere cepit a fundamentis, multo quidem operosiorem illis quam prenotatum  est in Gallico regno renouatas et ambitiosiorem, ideoque sibi et illius eui hominibus inconsummabilem. Nam ubi per uiginti et octo fere annos pastorale officium administrauit, senio confectus ceptoque operi finem non imponens, uita decessit.

3. Huius ergo tempore ad beati Remigii tumulum diuina uirtus se plurimis declarauit miraculis, quorum duo quedam, que ego puer conspexi, huic narrationi inserere opere pretium duxi. Debet enim dilectio uestra ueniam dare, si preter ea que promisit prologus aliqua interseram, que tamen si sciatis non sit inutile. In uilla sancti Dionysii martyris que dicitur Curtis Superior , erat  quidam mendicus occulto Dei iudicio tante calamitatis infortunio pressus, ut pedes illi ambulandi subsidium denegarent, et calcanei eius retro inflexi  natibus quasi naturaliter inhererent. Unde sicut aliis contractis mos est, non ualens sese per terram scabellis ad mendicandum trahere, uehiculo quodam per sancta loca tam petende stipis, quam recuperande salutis gratia, a suo circumducebatur fratre. Qua de re factum est ut etiam ad sepe memorandi protectoris nostri Remigii basilicam deduceretur, et in hora qua sacra missarum solemnia celebrabantur, ante sanctum altare ab eodem germano suo deportaretur. Cumque iam a ministris illud incorruptum perciperetur epulum, ab illo miserationum indeficienti fonte salutis emanauit donum. Calcanei a posterioribus, quibus impacti erant, in momento ceperunt auelli, eisque ad congruum diuino nutu redeuntibus ordinem, ad indicium miraculi inde  effluxerunt sanguinum riui. Que Dei magnalia fratres qui aderant considerantes, signis pulsatis, operatrici maiestati deuotas concinunt laudes.

4. Accrescit deuotioni deuotio, et omnipotentis uirtus dilecti sui Remigii merita reciproco declarat miraculo. Postquam enim super pedes paulatim firmatos idem constitit pauper, ecce scabellulis trahens sese contractus adueniebat alter, qui, comperta Dominici operis nouitate super inualido, ingressus est properanter, ut et ipse mereretur perfrui recuperate sanitatis emolumento. Nec diutius cassa spes properantis exstitit; sed antequam ad sancti perueniat sepulcrum, optata salus adfuit: nerui sub genibus, qui iamdudum retracti diriguerant, extenduntur,  officio pedum diu insueto qui acclinis aduenerat, se superna gratia erigente nititur, et ante sacros illius artus per cuius interuentum sibi salus proueniebat gratias acturus ingreditur. Hec uidens fratrum conuentus diuinas ingeminat laudes, et qui in uicino positi ea audiunt, ad tam iucundum spectaculum confluunt alacres. Duos inopes paulo ante corruptionis humane miseria licet dispari compeditos, illic expeditos aspiciunt, indeque Deum in sanctis suis mirabilem collaudantes ad sua leti redeunt. Eorum autem unus, qui maiori exemptus erat infortunio, intercessoris sui amore agglutinatus precipuo, usque ad mortem in monasterii obsequiis perseuerauit: alter uero pistoribus solatium  aliquanto tempore exhibens, tandem discessit.

5. His igitur omissis, ut ad proposite narrationis seriem redeamus. abbati  Airardo, ut prefatum  est, uita exempto successit Theodericus, a Widone Remensi archiepiscopo ibidem ordinatus. Qui cum plurima ecclesiastice utilitati profutura decerneret disponere, deliberauit reparationi ecclesie sue, quam suus predecessor inceperat, manum perfectionis imponere. uerum quia graue nimis et inexplebile sibi illud erat inceptum, deliberatio quoque sua, si id intenderet implere, uidebatur non habitura effectum. Quocirca eorum qui inter sibi commissos prudentiores habebantur, et seniorum Remensis prouincie consilio usus, difficulter aggressus est inchoatum diruere opus: quo pene diruto, et fundamentis quibusdam relictis, que architectis uisa sunt necessaria fore futuris edificiis, diuinam domum cepit faciliori quidem structura, sed non indecentiore  construere, ut aspectum adhibentibus facile est cernere. Qua incepta feliciter anno quinto sue ordinationis, accensi sunt plures catholici uiri feruore diuine religionis, ut pro facinorum suorum abolitione parentumque suorum, quorum corpora ibi humata erant, requie, pro posse ad id opus condigna subsidia studerent suppeditare. Nonnulli etiam de ecclesiastica familia suum auxilium prompta impenderunt beneuolentia, suisque plaustris et bobus, tantis inceptis competentia aduexerunt onera; sicque fundamentis in quibus locis non erant locatis, et columnis ex diruto priori edificio competenter dispositis, arcus super eas diligenter uoluti consurgere, et basilice fabrica inter manus artificum cepit clarescere. Tunc iam uestibulorum parietibus  undique erectis, et interioris templi fastigiis altius eleuatis, uetusta ecclesia ab Hincmaro archiepiscopo, ut dictum est, antiquitus dedicata, est euersa funditus; et uilis interim tecti coopertoriolum fabricatum super chorum fratrum, ubi absque inquietudine uentorum et pluuiarum diuinis possent uacare laudibus. Supra sepulcrum uero beati Remigii crypta constructa est, licet parua, ideoque toto corpori suo incongrua, pulchre tamen columnis et arcubus fulta. Prefatus namque abbas assiduus hortator assistens, conabatur summopere quatenus idem opus ad summam perfectionis consurgeret sue uite tempore, maximoque estuabat desiderio ut papa Romano, si quomodo ualeret, in Gallias euocato, illud consecrari  faceret apostolica benedictione. Quod licet ex affectu pie uoluntatis processerit, diuina tamen dispositio hoc differens, eius successori peragendum reseruauit. Nam morte immatura preuentus diem clausit extremum, meroris maximi se diligentibus relinquens infortunium, expletis in regimine monasterii annis undecim et mensibus octo. Qui cum deducta a proauis polleret generositate, morum etiam uigebat eximia nobilitate; sibi reuerentiam exhibentibus se precipua humilians lenitate; subditos suos et  maxime sancte religionis amatores deuota excolens deuotione, quibusque magnis et minimis affabilis; ideoque quam plurimis Francorum proceribus amabilis, honorem Ecclesie sibi credite pro posse exaltauit et exaltare uoluit. Sed quoniam occasio mortis interueniens effectum pie uoluntatis abstulit, eiusdem loci prepositum, Herimarum nomine, adhuc uiuens [Marl., iuuenem] sibi successorem delegit; ipsum quippe quod habuerat in desiderio credidit adimpleturum strenue qui sibi adiutor et cooperator exstiterat ante omnes in prefati operis exsecutione, maximaque suppeditarat subsidia ex redditu uillarum sue commissarum prouidentie.

6. Hic ergo loco defuncti Patris subrogatus, fratrum pene omnium unanimi sententia, ordinatu  memorati Widonis Remorum archipresulis, non diu passus est interruptum pendere memorabile ceptum sui antecessoris, sed primo quidem dexteram basilice crucem, maxima ex parte iam inchoatam, et sinistram nichil adhuc preter fundamenta habentem, cum cocleis, quibus ad superiora esset ascensus, fecit edificari. Crypta autem que super beati Remigii sepulcrum constructa fuerat, quia, ut superius relatum est, pre paruitate sui alterius operis incongrua uidebatur, dirui et aliam eminentiorem fecit restitui. Deinde trabibus de saltu iuxta Orbacis monasterium sito aduectis, fastigia eiusdem consequuntur templi, sicque decentissima  domus tota apparuit in partibus suis.

 7. Quapropter idem abbas Herimarus cum quibusque sapientibus Remensis prouincie prudenti cepit tractare consilio quatenus eamdem apostolica faciens consecrari benedictione, ut scilicet predecessoris sui deuoto satisfaceret desiderio, cui ut facultas non deesset optata peragendi, opportunitatem temporis obtulit dignatio diuine dispositionis  . Defuncto siquidem papa Damaso, qui in ciuitate Brixenorum, que est in prouincia Histrie, fuerat episcopus, et in apostolica sede inthronizatus, triginta solummodo ibi uixerat diebus; Romani, legatione de eius obitu ad imperatorem Henricum directa, petierunt ut Ecclesie pastore uiduate ab eo subrogaretur alius. Qui super hoc negotio episcoporum et optimatum  imperii sui querens consilium, inuenit inter ceteros domnum Brunonem Tullensem presulem ad idem officium subeundum esse idoneum, utpote qui etatis maturitate, morumque et scientie claritudine uidebatur conspicuus, sibique sanguinis affinitate proximus. Unde apostolice dignitatis ei adiudicata sunt insignia, iussusque ab Augusto ut ad hec secundum ecclesiasticas sanctiones suscipienda Romana inuiseret menia; sed quia solemnia imminebant natiuitatis Dominice, hec cum clero, cuius fuerat pastor.  disposuit celebrare, eisque celebratis quo erat preceptum abire. Huius itaque pontificis notitiam in colloquio a prefato imperatore et Francorum rege, de pacis et amicitie confirmande gratia, ante non multum tempus habito, memoratus abbas Herimarus fuerat consecutus, a quo etiam promissum acceperat quod in proximo quadragesimali ieiunio beati Remigii sepulcrum absque equi solatio foret expetiturus, quia cum eorumdem regum aliquando familiaria ab inuicem perferens mandata, per contiguam regionem transierit, ipsius sancti locum orationis gratia inuisere neglexerit. Quod idem abbas, sagaciter recolens animo, sua dirigens scripta illi suggerit ut, quoniam pro delegato sibi apostolici primatus officio Romam ire disponit, si quando ad cognatos fines certo  Ecclesie reuocetur emolumento, non fiat irrita Francorum apostolo ab eo facta promissio. Mittit uero ei in munere uas ad bibendum idoneum, intus et exterius auro decentissime decoratum, insinuans ei de ipsius sancti ecclesia dedicanda suum cum petitione desiderium. Ad hec idem episcopus benigne refert quia etsi alia nulla se reuocet Ecclesie utilitas uel pro solo amore sancti Remigii reuersurum ad Gallias, et eius basilicam dedicaturum, si diuina annuerit benignitas. Celebratis ergo in sede ciuitatis Leuchorum duobus Dominice natiuitatis diebus, in tertio clero suo ualefaciens, iter capere Romam ducens aggreditur. Quo perueniens, cum fauore totius populi honorabiliter excipitur apostoliceque  dignitatis infulis insignitur, in hypapanti Domini in cathedra beati Petri inthronizatur, et Leo papa, Romano more, nuncupatur. Hic digne administrans que sui sunt officii, instanterque disponens queque uidentur accommoda diuine religioni, quadragesimalis temporis explet ieiunia, succedentiaque Dominice resurrectionis ibi celebrat solemnia; quibus elapsis synodum conuocat episcoporum Italie, et ibi quelibet peruersa in eorum episcopiis pullulantia aut corrigit, aut hortatur corrigere.

8. Aliquanto autem temporis interlabente curriculo, Gallicum reuisere solum, tam beato Remigio facta promissio quam orthodoxe fidei, in illis partibus adeo tepefacte, persuadet intentio. Unde a Romanis expetita licentia, per quasdam Latii urbes  iter agens, in eis multa disponit ecclesiastice honestati congrua, tandemque adit imperatorem Henricum, in regione commorantem Saxonica. Interea memoratus abbas, desiderii sui compotem se futurum ex ipsius pape certus pollicitatione, regi Francorum Laudunum uenienti occurrit in Pentecostes solemnitate, eiusque consilium et fauorem expetit de prefato templo apostolica consecrando benedictione, monens et postulans ut his agendis suam presentiam exhibeat et episcopos regnique sui principes secum intereresse faciat. Cui idem rex ad presens [al., preces] mente benigna annuit, seque, nisi alicuius impedimenti intercesserit casus, tante festiuitati adfuturum asserit. Ex quo promisso abbas letificatus  reuertitur, indeque pape Coloniam-Agrippinam cum imperatore aduenienti, in apostolorum Petri et Pauli natalitio fit obuius, a quo aduentus sui ad Remense solum, gerendarumque ibi rerum tempus et ordinem inuestigat diligentius. Ille uero sibi notificans pandit quomodo prius deliberasset, ut octaua die ab ipsius sancti festiuitate, que in Kalendis Octobris habetur celeberrima, illo ueniret, et ipsius monasterium dedicans, postea ibidem ex episcopis Gallie congregatam synodum celebraret. Qua sententia mutata, ad eumdem locum in solemnitate sancti Michelis archangeli se uenturum et in ecclesia Beate Marie Remis missarum sacra in eadem die memorat celebraturum; festum uero gloriosi Patris Remigii, pretiosi corporis eius eleuationi, et  subsequentem basilice consecrationi, ceteros deinde tres synodi deputat celebrationi. Quibus auditis, ad suum cenobium rediit abbas, suaque scripta per Franciam eique contiguas direxit prouincias, inuitans sancte Ecclesie fideles ut ad tanti gaudii participationem concurrant mente promptissima, tam pro amore et ueneratione eiusdem patroni sui quam ut benedictione muniri mererentur apostolica. Ceterum papa, Colonia digressus, Tullum in exaltatione Dominice crucis uenit, indeque circumiacentium regionum episcopis et abbatibus litteris sue auctoritatis mandari precepit, ut in prefixa die sibi occurerent, ad synodum celebrandam in basilica prefati Francorum apostoli, ut per quem orthodoxe fidei initiati sunt rudimentis, in eius presentia consequerentur  reparationem tepefacte in se diuine religionis. Huiusmodi mandatis gratulatur pia fidelium deuotio, preparans se studiose ad implendum quod ex apostolice dignitatis sibi promulgatur edicto.

9. uenenatus autem serpens, qui ab exordio mundi ad humani generis inhiat precipitium, tam salutari proposito commenti sui nititur opponere obstaculum. Ad complendam enim perfidie sue uoluntatem, quosdam potentes laicos excitat qui incestis coniugiis operam dando et aliorum criminum nefariis usibus se implicando uiolatores erant honestatis ecclesiastice; ideoque uerebantur reatuum suorum latebras in lucem prodere. Sed et nonnullos episcopos et abbates illis adiungit, qui in ouile Dominicum aliunde, non per ostium irruperant, et in Ecclesiis  suis catholicorum Patrum sanctionibus contraria quedam pullulare permiserant, que condicte synodi examinatione resecanda manifestari metuebant, ut enim scriptum est: Omnis qui male agit, odit lucem , et ideo peccatis suis magis magisque occultationis adhibet obnubilationem. Tante itaque peruersitatis uiri incentoris sui callida suggestione instructi, regi Francorum suggerunt regni sui decus adnichilari, si in eo Romani pontificis auctoritatem dominari permitteret; uel si eidem, ut decreuerat, occurrens presentie sue fauorem, ad cogendum concilium exhiberet. Addunt etiam quod nullus antecessorum eius id reperiatur aliquando concessisse ut ob similem causam in  Francie urbes ingressus pateret alicui pape; his uero agendis pacis et tranquillitatis congrua sunt tempora, regni autem eius status sit in perturbatione non modica, quibusdam uiris potentibus dominationis eius iugum detrectantibus, terrasque et castella quelibet ab ipsius ditione abalienantibus. Quapropter regie dignitati ferunt congruere, utilitati reipublice sua sapientia consulere  , potius quam synodis intendere; principes suos et totius exercitus sui potentiam commouere in rebelles, ipsos etiam episcopos et abbates, penes quos maxima pars facultatum regni est, censent immunes huius expeditionis esse non debere. Ante alios abbatem Sancti Remigii, quem quasi de rerum suarum abundantia presumentem, pro uane glorie amore, ad  monasterium suum consecrandum calumniabantur Romane urbis pontificem euocasse. Hac igitur uersipelli persuasione rex emollitus, et ab honesto proposito ad seductionis deuia flexus, pape per Siluanectensem mandat episcopum, se suosque pontifices cum abbatibus cogi ad comprimendam peruicaciam sibi resistentium, ideoque non posse occurrere ei in prefixo termino ad peragendum concilium. Unde aduentum suum in Franciam in aliud tempus differat, quo, absolutus huiusmodi negotiis, eum debito cum honore suscipiat. Ad hec papa remandat promissionem beato factam Remigio nequire se irritam facere, sed ad basilicam eius dedicandam procul dubio uenturum, ubi si qui  diuine religionis amatores conuenerint, cum eis synodi rationem se fatetur habiturum. Cuius mandati ad regem relatione perlata, ipse tamen iter in rebelles aggreditur, coacta in unum ingenti exercitus sui militia. Sed et episcopis et plerisque abbatibus contra uoluntatem suam illo euntibus, illis etiam peruersis Ecclesiarum rectoribus ad id negotium ultro se ingerentibus, qui ut summi Pastoris uicarium actus eorum examinare uenientem possent effugere, eamdem expeditionem exitiali techna elaborauerant struere. Adducitur cum eis et memoratus abbas Sancti Remigii, mestus admodum et gemens, quasi non esset uisurus effectum desiderii sui. Sed diuine consolationis eius merori non defuit potentia. uix enim unius diei et dimidii itinere confecto,  indulta est ei redeundi licentia; qui reuersus celerrime Romanum antistitem adhuc Tullo remorantem expetit, eumque pro regiis mandatis, iam diu conceptum propositum non permutasse cognoscens, gratulabundus ad monasterium rediit, instanter preparare satagens que tanti Patris confluentiumque filiorum sancte Ecclesie forent necessaria conuentui. Iam quippe dierum prope erat terminus, qui supradicte dispositionis completioni fuerat attributus

 10. Denique domnus papa, a Leuchorum urbe digressus, iter ad Remensem ducens urbem arripuit, et in opportunis locis, singulis quibusque noctibus mansione accepta, in uigilia festiuitatis sancti Michelis ad Curmolensem  uillam uenit, cui prefatus abbas, ibidem obuius factus, quecunque necessarius expetiit usus illi omnique comitatui eius affluenter suppeditauit. Die uero sequenti ad Sanctum peruenit Remigium archiepiscopis tribus comitatus, Treuirensi uidelicet, Lugdunensi, uesontionensi, aliisque uiris honorabilibus, inter quos erat Ioannes episcopus Portuensis, et Petrus Ecclesie Romane diaconus, et ipsius urbis prefectus. Hic protinus conglobatur in unum tota fratrum congregatio, et cum eis [al., e cunctis] abbatum, monachorum,  clericorum, qui iam ex multis confluxerant partibus, innumerosa [al., numerosa] concio. Ex quibus omnibus in atrio basilice disponitur decentissima processio, episcopis tribus, Siluanectensi uidelicet, Andegauensi, Niuernensi, longe digestos ordines antecedentibus, textumque Euangelii cum aqua benedicta et aromatum odore ferentibus. Sic ergo dispositi papam aduenientem suscipiunt, cui ecclesiam intreunti, responsorium Letentur celi, cum digna modulatione concinunt; et dum ante altare Sancte Crucis orat, aliud responsorium, Summe Trinitati uidelicet, concinentes finiunt. Progresso autem eo usque ad altare sancti Christophori, et ante uenerandi Francorum apostoli sepulcrum  orationem explente, iterum Hymnum Te Deum laudamus, consona uocum iubilant uociferatione. Qui tamen in sede sibi decenter apparata paululum residens, astantes letificauit benedictione apostolica: et exinde egressus, ab eisdem psallentium choris cum diuinis laudibus deducitur usque ad ciuitatis  menia. Cui Remensis clerus cum archiepiscopo suo, aliisque quibusdam obuiam procedens episcopis, perspicue processionis numerosos disponit ordines in atrio  . Sancti Dionysii martyris, ubi ad tanti pontificis susceptionem competentia concinens cantica, usque ad ecclesiam Sancte Marie illum comitatur cum maxime iubilationis gloria. Illic uero ante Sancte crucis, et eiusdem Dei Genitricis altaria, completa oratione, in archiepiscopali  aliquantulum resedit sede, archipresule Remensi ad eius dexteram, Treuirensi autem residente ad sinistram. Deinde ministris altaris preparatis, quibusque pro officiorum congruentia, et ipse sacerdotalibus redimitus insignibus, processit ad missarum celebranda solemnia. Quibus expletis, et astante populo apostolica benedictione munito, predicto Remorum archiepiscopo, sibi suisque necessarios sumptus suppeditante, refectionem percepit in maiori palatio iuxta ecclesiam sito.

 11. Die autem subsequenti, metuens ne prepediretur frequentia circumfluentium populorum, duobus tantum comitatus capellanis, dum nocturne a fratribus explerentur uigilie, ad sanctum remeauit Remigium; factoque sibi balneo, lotus est et tonsus, utpote qui imminentem tanti Patris solemnitatem in crastino celebraturus, transferre disponebat tam pretiose gemme uenerabile pignus, et preparata sibi quadam domo contigua ecclesie, illic secretum remorandi expetiit, quia metuebat ad publicum procedere. Ad sepulcrum enim sancti, quasi ex toto orbe excita tanta hominum confluebat numerositas, ut intreuntibus spatiosi templi uix sufficeret capacitas. Aduolabant enim tam ex uicinis quam ex longinquis regionibus promiscui sexus innumerabiles,  effundebat aspera Francia ad honorem gloriosi apostoli sui uillanos opidanos et ciues: sed et Gallia pene ex omnibus suis partibus huc transmittebat populorum millia. Inter quos accelerabant episcoporum, abbatum, monachorum, clericorum generosa agmina. Ignobilis nobili, aut inops cedere nesciebat diuiti, sed omnes una conglobatim concurrebant intentione deuota, bustoque celestem margaritam continenti dulcia imprimentes oscula, oblationum suarum quisque pro posse offerebant donaria. Qui uero constipatorum uiolentia repulsi propius accedere non ualebant, heu! quantum gementes se desiderii sui effectu priuari, de longe proiectis muneribus que attulerant, quasi lapidibus,  sancti sepulcrum pia deuotione obruebant. Est autem ante fores ipsius basilice quoddam spatiosum atrium, in quo quoties densitatem sui perpeti non poterat, frequentia tantorum se explicabat cetuum, eo ducta auiditate cernendi ipsum beati Petri uicarium; post beati enim Remigii captatum suffragium ad huius summopere inhiabat aspectum, qui ut magnanimo desiderantium satisfaceret affectui, eminentius solarium domus in qua remorabatur petens, unde et astantes contueri, et ab eisdem conspici, et loquens possit audiri, apostolica benedictione eos letificauit; hisque recedentibus, et aliis subinde atque aliis illud [al., aliud] atrium cateruatim replentibus, ter in eadem die, sue exhortationis monita impertiens salubria, liquido patefecit  que uitanda, queque ad salutem animarum suarum sibi forent expetibilia. In eadem denique domo sacra mysteria sibi fecit celebrari, quia non dabatur uspiam locus opportunus ecclesiam intreundi, nec ipsi fratres, pre importunitate plebium, solitum illic pensum diuini ualebant persoluere officii. Adueniente interea nocte, nec tamen confluentium rarescente, sed magis magisque crebrescente copia, domnus papa metuens ne in sacris uigiliis Deo famulantes importunitate plebis prepedirentur exsequi diuine seruitutis solemnia, tum etiam ne sibi pretiosi corporis sancti ipsius transterendi  ecclesieque dedicande inhiberetur copia, delegatis clericis suis, eiusdem loci memorato abbati spatiositatem templi precepit penitus euacuari, obseratisque diligenter foribus, omnibus intercludi facultatem intreundi; precepit etiam ex sua parte hoc populis annuntiari, ut ad horam secederent, et absque ulla sui impetus inquietudine solemnes illius noctis excubias, cum digna deuotione, a Deo militantibus celebrari sinerent; se procul dubio die subsequenti eorum desideriis promittit satisfacturum, et thesaurum desiderabilem, quem querebant, illorum conspectibus expositurum; si uero mandatis detrectarent annuere, infecto negotio propter quod aduenisset, recessurum fore. Quod cum tandem maxima difficultate fuisset obtentum, pleraque  tamen numerositas populorum cum copiosis luminaribus deforis excubans, eiusdem pollicitationis prestolaretur effectum, cereorum ubertate quasi multiplici siderum splendore interius irradiata ecclesia, Deo seruientium chori in canticis spiritualibus decentissime illius noctis exegerunt spatia.

12. Mane autem facto, susceptus est a domno papa intra ecclesiam sanctus martyr Cornelius, quem cum aliis sanctorum pignoribus Compendienses clerici illo detulerant, pro multis uiolentiis quas ecclesia sua patiebatur a quibusdam malefactoribus. Circa horam deinde tertiam, redimitus idem apostolicus infulis sacerdotalibus, ad gloriosi Patris Remigii sepulcrum procedit cum thymiamateriis  et crucibus, sociatis sibi archiepiscopis quatuor, Remensi uidelicet, Treuerensi, Lugdunensi, uesontionensi, cum quibusdam aliis, sed et ipsius loci abbate, domnoque Hugone uenerabili Patre cenobii Cluniacensis, et illius ordinis plurimis, cum quibus litania facta, et super sanctum corpus non modica thimiamatum accensa fragrantia, cecinit responsorium Dirigatur oratio mea, quo cum uersu expleto, feretrum sancti, ut preparatis instrumentis aptatum ad ferendum redderetur habile, a suo loco paululum remouit, et antiphonam Confessor Domini, Remigi, decantauit. At ubi competenter, prout res exigebat, dispositum fuit, ipse ante alios cum prefatis archiepiscopis et abbatibus suppositis humeris illud deuote lacrymans extulit, et responsorium Iste  est de sublimibus inchoauit; cuius uocem subsequentes chori psallentium, ouantes erumpunt in iubilationis tripudium, preque alacritate cordis, o quantorum ora manantium rigauit redundantia fletuum! quantorumue mentes ad tanti Patris captanda suffragia sunt compuncte in suspiria beatorum gemituum! Tradens autem domnus papa eumdem pretiosum thesaurum se ultro ingerentium uotis, ab inquietudine turbarum secessit in oratorium sancte Trinitatis, quod ad meridianam plagam infra ambitum ipsius ecclesie decenter constructum erat, Harduini  cuiusdam loci illius cenobite  studio, continens Dominicum sepulcrum eleganter imaginatum, instar illius Ierosolymitani, in quo nostra requieuit saluatio. Hoc igitur Treuirensem archiepiscopum in sui presentia eadem die consecrare fecit, ex consensu prefati Remorum archipresulis, multorum sibi sanctorum collocatis reliquiis. Denique monasterii foribus patefactis, ubi illa celestis gemma desiderantium populorum est exposita obtutibus. Tum uero cerneres promiscuum uulgus pre nimia exsultatione manibus plaudere, innumeros in diuinas laudes gratulabunda uociferatione erumpere, potentes, impotentes, nobiles, ignobiles, quemque pro suis uiribus summopere niti, ut tam optata gaudia propius mereretur contingere. Magna fides, magno procul dubio remuneranda  premio, que ne tanti reddatur expers emolumenti, nec imminentis mortis reuocatur periculo. Quidam enim pre nimia sui desiderii festinatione precipites, dum inter constipatos cuneos corruunt, non ualentes resurgere, suffocati et conculcati intereunt. Rapitur et iactatur potius quam portatur pretiosi corporis theca, tot millium undique propellente frequentia, uelut nauis equoreorum fluctuum hac et illac agitata uiolentia: nunc hi, nunc illi extorquendo sibi felicia uindicant dona; et ut paucis multa concludantur, nec longis ambagibus legentium deficiat intentio, toto interstitio quod ciuitatem et castellum ipsius sancti interiacet, tam iucunda agitatur contentio. Adest Remensis clerus cum ciuium multitudine, apostolum suum ad proprie  urbis menia elaborat deuehere, quem uix ab huiuscemodi impetus densitate auulsum, sancte Dei Genitricis infert ecclesie  , ut cui uiuens in corpore dignis laboribus uite presentis multa comparauerat commoda, catholiceque religionis competentia addiderat insignia, huic uel unius noctis morula exsultationem simul et sanctificationem suorum ossium exhiberet presentia. Collocato ergo eo super sancte crucis altare, archiepiscopus uesontionensis ad altare beate Marie procedens, missarum solemnia cum eodem clero de ipsius gloriosi Patris celebrauit festiuitate. His autem expletis, dum concurrentium deuotio magis et magis agglomeratur, diei interea elapso curriculo, nox subsequitur; cuius tamen  caligine basilice illius adyta nullo modo fiunt obscura. Tot gratulabundi conuentus, suum quodammodo diem preferentia, undique micant luminaria. Monachi ibidem circa patronum suum letis inuigilant excubiis, et matutinalem explent cursum cum duodecim lectionibus et responsoriis suis. Post quos easdem uigilias solemniter peragendas canonici suscipiunt, et cum nouem lectionibus matutinorum officia consummantes, usque ad lucem protrahunt.  Qui facto mane primam, tertiam, missamque cum sexta hora, ante solita decantantes tempora, uenerabile corpus cum diuinis laudibus efferunt a beate Dei Genitricis ecclesia. Quod in circuitu ciuitatis cum iucunditate deportantes, congruas stationes per prefixa faciunt spatia. Cumque ad eum locum uentum esset ubi quondam fuerat porta, antiquo Patens nuncupata uocabulo, per quam idem sanctus hostem humani generis in eadem urbe uisibilibus ignium debacchantem exterminiis, adhuc in carne uiuens orationibus expulit; illic eosdem pretiosos artus deponunt, et ipsius miraculi memoriam digna deuotione, et canticis spiritualibus agunt. Ad cuius facti memoriale ibidem basilica moderno est constructa tempore, quam quidam seruus Dei  ,  Constantius nomine, suis impensis eleganter composuit, et Dei famulos ad eius obsequium, quot potuit dum uiueret aggregauit, et in honore sancte Marie Magdalene sanctique Remigii consecrari fecit.

13. Cum itaque agitur illa circuitio extra ciuitatis menia, domnus papa, conuocatis episcopis intra dedicandi monasterii abdita, singulis singula ad consecrandum delegauit altaria. Remensem uero archiepiscopum ternam circuitionem, cum crucibus et sanctorum reliquiis, secundum ecclesiasticum ordinem, exterius constituit agere, ibique consecrationis officium adimplere; ipse uero cum sibi necessariis remanens interius, diuini tabernaculi sanctificationem strenue diligenterque exsequitur. Postquam igitur  eo deuentum est ubi, secundum orthodoxorum Patrum decreta, pignora sanctorum et sacra queque debent intra dedicatam ecclesiam recipi, prefati canonici, ut dictum est, deportato corpore beati Remigii per gyrum urbis et castelli, eique adiacentis municipii, peruenerunt cum eo usque ad portas monasterii, ubi tot millium excreuerat frequentia, ut pre eorum densitate eidem glorisso Patri domum sibi preparatam intreundi intercluderetur licentia. Ipse namque papa easdem ianuas uetuerat reserari, ne impetus cum eodem sancto irruentium, et sibi discrimini, et impedimento cepte dedicationis foret consummationi. Quocirca aliquod diuerticulum quo ualeat intromitti perquiritur, tandemque uix a turbarum inquietudine abstractus, per fenestram que  est super Sancte Trinitatis oratorium demittitur: quem domnus apostolicus, cum maxima deuotione et canticis spiritualibus receptum, non ad presens in proprio loco reposuit, sed super principale altare, quod in honore apostolorum Petri et Pauli, Clementisque et Christophori martyrum, et beati Remigii consecrarat, collocauit. Et cuius rei gratia hoc facere decreuerit, dignam memoria rationis sententiam subintulit, uidelicet ut euidens et conspicuus  omnibus appareret oculis in celebranda synodo, in qua, si quis erroneus aliquid friuolum, uel ecclesiastice religioni aduersum asserere presumeret, erga hunc uir Dei illius uirtutis potentiam per sui corporis presentiam exhiberet, quam adhuc in mundo uiuens erga Arianum hereticum exhibuit, cui in conuentu episcoporum catholice fidei lucem nebulosi dogmatis umbra obnubilare molienti, ad aduentum suum, diuina uirtute officium uocis extorsit; sed paulo post cum humili satisfactione reatum suum agnoscentem, anime corporisque eumdem sanitate donatum, ad filios adoptionis transtulit. Que perorantis pape intentio ex superno instinctu procedens, effectu nullo modo caruit, uelut hoc opusculum loco suo declarabit. Hac ergo de causa sic locato beati  Remigii corpore, uniuersis [al., numerosis] agminibus episcoporum, abbatum, monachorum, clericorum, per choros decentissime dispositis, missarum solemnia idem pontifex ex dedicationis celebrauit festiuitate; lectoque Euangelio, pulpitum conscendens exhortationis sermonem fecit ad circumstantem populum, qui plurimus monasterii, ut dictum est, foribus obseratis, per fenestras irrumpendo sibi fecerat aditum. Ad quem multa ex ipsius templi sanctificatione concionatus utilia, diem illam celebrem esse precepit per Remensis episcopii confinia, anathematis pena damnans illos omnes qui ad eumdem locum huius solemnitatis gratia per singulos annos confluentibus, uel inde redeuntibus, alicuius impedimenti  irrogarent incommoda. Constituit etiam ut ad altare quod, ut prefatum est, in honore apostolorum Petri et Pauli, Clementis et Christophori martyrum, gloriosique confessoris Remigii consecrauerat, non indiscrete a quibusque, sicut hactenus, sacrosancta mysteria agerentur, sed secundum morem Romane Ecclesie, septem tantummodo sacerdotes, qui in illa congregatione digniores haberentur, ad hoc officium deputarentur, soli Remensi archiepiscopo ipsiusque cenobii abbati, ibidem missas agendi potestate collata, et cui idem abbas daret licentiam, certe interdum rationis exigente gratia; nec non clero Remensi bis in anno, feria scilicet secunda paschalis festi, et uigilia Ascensionis Dominice, quando solemnes illic stationes ex antiqua faciunt  traditione. Hec decreta ne aliquando irrita fierent antiquitate temporis, litteris mandari  , easque signari sigillo sue precepit auctoritatis. Deinde  memoratum populum, secundum institutionis eius uerba publicam de peccatis suis confessionem agentem, absoluit; explicitisque diuinis officiis apostolica benedictione sanctificans illum dimisit. Pontifices autem, cenobiorumque rectores, et ceteros sacri ordinis ministros, qui ibi aderant, ad eumdem locum crastino iussit reuerti, ut cum illis haberet rationem, quam condixerat, synodi.



PRIMA DIES SYNODI.

14. Die uero altera, que est quinto Nonas Octobris, congregati sunt in memorata basilica episcopi uidelicet numero uiginti, cum quinquaginta fere abbatibus, et aliis ecclesiastici ordinis complurimis. Ubi statim uetus querela inter Remensis et Treuerensis archiepiscopi clericos est renouata; his astruentibus  quia Remensis primas  esset in Gallia, ideoque illi dispositio competeret synodica; e contra uero illi archiepiscopo Treuirensi eamdem dignitatem conabantur ascribere, primamque sedem post Romane Ecclesie presulem in celebrando concilio acquirere. Domnus autem papa non arbitratus oportunum tempus quo his rationibus imponi ualeret congruus finis, sed potius metuens huiusmodi controuersiam prorumpere ad scandalum contentionis, in modum corone sedilia episcoporum disponi, et in medio eorum sue sedis suggestum precepit locari, cuius ordinationis modum ex arbitrio Remensis archipresulis sanxit administrari; qui conuocatis archidiaconis, et quibusque cleri sui precipuis, cum  eorum consilio, in modum, ut dictum est, corone, pontificum sedilia, et in medio eius apostolice sedis apparari fecit insignia. His ita dispositis, domnus papa sacerdotalibus quasi ad celebrandam missam infulis redimitus, processit ex oratorio sancte Trinitatis cum cruce et Euangelii libro, antecedentibus eum sacri ordinis ministris, sexque alii coram eo procedentes, ante sanctum altare ex integro cantauerunt antiphonam Exaudi nos, Domine; qua expleta cum psalmo et Gloria, archiepiscopus Treuirensis litaniam fecit: eaque finita, conuentum diaconus, ut ad Deum preces effunderet, admonuit, et sic tempori congruentem domno apostolico orationem dicente, lectum est Euangelium Dixit Simoni Petro iehsu: Si peccauerit in te frater tuus. Post hec consederunt  omnes, ordine quo Remensis archipresul disposuit, domnus quidem papa in medio, ut dictum est, chori, uerso uultu ad sepulcrum beati Remigii, ante oculos  autem eius, ad orientalem plagam,  Remensis in dextera,  Treuirensis uero in parte resedit sinistra. Post Remensem deinde secundum subnotatum ordinem resederunt Beroldus Suessionensis, Drogo Morinensis, Rollandus [al., Frollandus] Siluanectensis, Adalbero Metensis; ad meridianam plagam, Aylenardus archiepiscopus Lugdunensis, Hugo Lingonensis, Ioffridus Constantiensis, Iuo Sagensis, Herbertus Lisoiensis, Hugo Baiogacensis, Hugo Auringensis, Theodericus uirdunensis; ad septentrionalem uero plagam, Hugo archiepiscopus uesontionensis, Hugo Niuernensis, Eusebius Andegauensis, Pudicus  Nannetensis, episcopus Anglorum  , et Ioannes Portuensis. Post quorum terga in modum similiter corone resederunt abbates hoc ordine:  domnus scilicet abbas sancti Remigii Herimarus, domnus Hugo Cluniacensis, Sigefridus Gorziensis, Folco Corbiensis, Robertus Prumiensis, Rainoldus Sancti Medardi, Giruinus Sancti Ricarii, Godfridus uerzelliacensis, Arnoldus Pultariensis, Rodulfus Mosomensis, Oylardus Catalaunensis, Milo Deruensis, Norgaudus Altuillarensis, Albertus Sancti Theoderici, Stephanus Sancti Urbani, Wlfricus Sancti Augustini Cantuariensis, Alwinus  Sancti Benedicti de terra Anglorum; deinde ceteri qui, ut superius relatum est, simul fuerunt numero fere quinquaginta. Quibus ita residentibus, imperato silentio, ex precepto domni pape surrexit Petrus sancte Romane Ecclesie diaconus, expedito sermone proponens  de quibus in eadem synodo sermo esset habendus. De multis uidelicet illicitis que contra canonum instituta in Gallicis finibus exercebantur, id est, de Simoniaca heresi, de ministeriis ecclesiasticis et altaribus que a laicis tenebantur, de prauis consuetudinibus que ab eis in atriis ecclesiarum accipiebantur, de incestis coniugiis, et eis qui, legitimas relinquentes uxores, adulterinis iterum nuptiis implicabantur, de monachis et clericis a sancto proposito et habitu recedentibus, item de clericis mundiali militie studentibus, de rapinis pauperumque iniustis captionibus, de Sodomitico uitio, et quibusdam heresibus que in eisdem pullulauerant partibus. Quibus propositis, admonuit omnes qui aderant ut inde secum prudenti deliberatione tractarent consilium  que cum opportuno adiutorio domno pape preberent, quomodo hec zizania diuine segetis semen suffocantia exstirpari ualerent. Post hec ad episcopos conuerso sermone, commonuit illos sub anathemate apostolice auctoritatis ut si quis eorum per Simoniacam heresim ad sacros ordines peruenisset, uel premio quemlibet ad eamdem dignitatem promouisset, publica confessione patefaceret. Primus ergo  Treuirensis archiepiscopus ad hec uerba surrexit, seque nec aliquid dedisse uel promisisse pro adepto episcopatu, neque alicui sacros ordines uendidisse, respondit. Deinde Lugdunensis et uesontionensis surgentes, ab huiuscemodi culpa professi sunt se esse immunes. Tunc prefatus diaconus ad Remensem archiepiscopum se conuertit, et quid de his ex quibus a ceteris facta fuerat purgatio ediceret requisiuit. At ille surgens inducias petiit usque in crastinum, dicens se priuatim uelle loqui ad domnum apostolicum; cumque date fuissent, ceteri omnes surrexerunt in ordine, secundum uerba priorum purgantes se ab huiuscemodi suspicione, quatuor tantummodo exceptis, Lingonensi scilicet, Niuernensi, Constantiensi, Nannetensi; quorum causa eo  die ad discutiendum relicta, diaconus sermonis cursum ad abbates qui aderant uertit, eosque ne forte et ipsi in ouile Dominicum aliunde, non per ostium, introissent, confiteri admonuit. Primus sancti Remigii abbas Herimarus surrexit, seque ab huiuscemodi culpa congrua responsione purgauit; deinde domnus Hugo Cluniacensis subsecutus hanc purgationis sue rationem subintulit, dicens: Pro adipiscendo abbatie honore, Deo teste, nichil dedi, uel promisi, quod quidem caro uoluit, sed mens et ratio repugnauit. Post hunc se quidam congrue excusare studuerunt . . . . . Alii uero nichil respondentes, reatum suum occulere quam patefacere maluerunt. Tunc Lingonensis episcopus surgens, super abbate Pultariensi diecesano suo plurimum est conquestus, quod  uidelicet in fetore luxurie uiuens, pluribus flagitiis inseruiebat; beato quoque Petro, eiusque uicario, Romane scilicet Ecclesie pontifici, cuius abbatia illa erat, debitum censum quotannis persoluere detrectauerat; et inde excommunicatus missarum sacramenta celebrare presumpserat, excommunicationique adhuc subiacens eidem synodo intererat. Qui discussus, nec ab obiectis se ualens expugnare criminibus, ab honoris sui est dignitate depositus. His ita diffinitis, edictum est sub anathemate auctoritatis apostolice ut si quis assidentium quempiam uniuersalis Ecclesie primatem preter Romane sedis antistitem esse assereret, ibidem publica satisfactione patefaceret. Cumque ad hec uniuersi reticerent,  lectis sententiis super hac re olim promulgatis ab orthodoxis Patribus, declaratum est quod solus Romane sedis pontifex uniuersalis Ecclesie primas esset et apostolicus. Post hec domus papa sub excommunicatione prohibuit ne quis absque sui licentia recederet antequam tertia lux consummaretur in celebratione concilii; sicque iam nocte propinquante conuentum dimisit.



SECUNDA DIES SYNODI.


15. Sequenti autem die ad memoratam basilicam cum abbatibus et clero conuenientibus episcopis, domnus papa cum quibusdam eorum secessit in oratorium sancte Trinitatis, ubi dum cum eo confessionis sue priuatum colloquium Remensis habuisset archiepiscopus, et de ecclesiastice religionis profectu tractatum esset diutius, eo ordine quo et transacta die apostolicus inde processit, dictaque antiphona, et litania facta a Treuirense archipresule, euangelium Omnis arbor bona Diaconus legit. Uniuersis deinde suo loco residentibus, Remensem archiepiscopum ut de Simoniaca heresi, de qua hesternas obtinuerat inducias, rationem redderet, prefatus admonuit cancellarius, impetens etiam  eum de multis que se, fama uulgante, comperisse asserebat criminibus. Ad hec archiepiscopus surgens, ut sibi consiliandi facultas concederetur expetiit. Qua impetrata, uesontionensem, Suessionensem, Andegauensem, Niuernensem, Siluanectensem, Morinensem episcopos conuocans, cum eis mysterium habuit consilii sui; indeque reuersus, ut causam suam Siluanectensis peroraret, a domno papa obtinuit. Surgens autem episcopus Siluanectensis, eumdem archiepiscopum respondit non esse reum Simoniace heresis. His auditis, apostolicus precepit ut hec ita esse sacramento probaret archiepiscopus, mandans etiam recitari sententiam qua Maximum Salonitanum episcopum, ex simili culpa notatum,  pari modo se inde purgare beatus papa sanxit Gregorius. At ille canonicas inducias inde postulauit, seque post earum expletionem quod ratio purgationis posceret peracturum spopondit, quibus ei concessis, statutum est ut medio Aprili mense concilio  quod Rome celebrandum erat interesset. Cetera uero que ei obiecta sunt, quia legitimi accusatoris uidebantur delatione carere, decretum est ad presens indiscussa remanere. Sic igitur huiusmodi diffinito negotio, super abbatia Deruensi domnus papa conquestus est, quia Tullensi subtracta fuerat episcopio, et hanc ad ipsius ecclesie pertinere possessionem per priuilegiorum que inde habebat demonstrauit recitationem: e contra Remensis archiepiscopus abbatiam illam respondit sui iuris potius  esse, et hoc antiquioribus priuilegiis ecclesie sue se testificari ualere. Papa uero, quia in presenti non erant eadem scripta ex quorum lectione ualeret hec controuersia finiri, iussit ea interim in archiuis Remensis ecclesie perquisita in crastino in medium afferri. Tunc Turonenses clerici per Lugdunensem archiepiscopum querelam intulerunt super  Dolensi episcopo Britannie, qui se cum septem suffraganeis a Turonensi archiepicopio subtraxerat, sibique archipresulis nomen contra fas uindicauerat.  Qui statim ex auctoritate apostolica uocatus est ad concilium, quod, ut prefatum est, medio mense Aprili Rome erat celebrandum, ut ibi rationis huius agitaretur iudicium. Post hec memoratus diaconus in episcopum Lingonensem inuehitur, eumque episcopalem dignitatem per Simoniacam heresim obtinuisse, sacros ordines uendidisse, bellica arma contra fas ferendo homicidia perpetrasse, alieni matrimonii iura uiolasse, in clericos suos tyrannidem exercuisse, Sodomitico etiam flagitio pollutum esse criminatur. Quibus uerbis fidem prebebant plurimi delatores qui aderant, inter quos quidam clericus asseruit quod sibi adhuc laico coniugem suam uiolenter abstulerat, et post perpetratum cum ea adulterium monacham fecerat. Adfuit et presbyter quidam  se ab eodem episcopo conquerens captum, et satellitum eius fuisse potestati traditum, qui, eum multis suppliciis excruciantes, quod scelestius est, clauis acutissimis genitalia eius confixerant, talique uiolentia ab eo decem libras denariorum extorserant. His auditis, episcopus consiliandi licentiam petit. Qua impetrata, archiepiscopos uesontionensem et Lugdunensem accersit, eisque credens arcanum consilii sui, petit ut sibi sint causidici: sed qui, cum tantis flagitiis foret implicitus in oculis alterius magis quam in suis trabem uidens fratrem quamuis culpabilem in hesterna synodo criminatus fuerat, eiusque ad damnationem et ipse merito damnandus aspirauerat, non solum se ab obiectis nequit excusare  criminibus, sed etiam eius causidico, ne ad sui defensionem quidquam proferre ualeat, lingue munus [al., motus] adimitur diuinitus. uesontionensis quippe episcopus, dum susceptum eius negotium perorare, et ad excusationem criminosi incongrua quedam decerneret proponere, insperato sibi suffragium uocis diuino sensit denegari numine. Procul dubio Magnus pater Remigius ob hoc ipsum, ut predictum est, ante conspectum synodi expositus, a beate fidei papa etiam hic eiusdem uirtutis enituit potentia, quam olim, dum adhuc peregrinaretur in terris, Ariani illius exinaniuit molimina. Tunc enim hereticum aduersus catholicam fidem blasphemias deliberantem garrire, ne conata perageret, sed potius resipiscendo fidelis fieret, silentio condemnauit  nunc autem uirum, licet fidelem, ne sceleratum defendendo delinqueret, usu loquendi priuauit. Et reuera diuine sublimitatis incomprehensibilis uirtus in utroque hoc facto mirabiliter enituit, que et ibi gloriose anime, licet corporeis adhuc inuolucris septe, tantum potestatis contulit, et quanta eam iam beatificauerit gloria, nunc circa eius exanime corpus patenter ostendit. Postquam ergo prefatus uesontionensis episcopus a suo conatu tali miraculo se prohiberi cognouit, Lugdunensi ut sui uice fratris  causam peroraret innuit. Qui surgens ait eumdem Lingonensem episcopum confiteri quod sacros ordines uendiderit, et memoratam pecuniam ab illo presbytero extorserit, sed suppliciis quibus asserebat eum excruciari non fecerit; cetera uero que sibi fuerant obiecta hunc penitus denegare asseruit. His dictis, domnus papa uidens eadem die non posse ad plenum huiusmodi negotium uentilari, iam enim nox instabat, quod in canonibus de sacrorum ordinum uenditoribus sit decretum iussit tantummodo recitari; lectaque sententia ad preceptum eius ex concilio Chalcedonensi, capitulo uidelicet secundo, soluta est synodus, dilato usque in crastinum huius rationis iudicio.



TERTIA DIES SYNODI.

 16. Mane autem facto, iterum ad eumdem locum episcopi conuenere cum abbatibus et ceteris Ecclesie ordinibus, ad quos domno papa procedente non est cantata antiphona Exaudi nos, Domine, sicut heri et nudiustertius, sed ad eius aduentum clerus decentissime cecinit hymnum ueni, creator Spiritus. Quo completo cum antiphona de sancto Remigio, litania facta est a uesontionensi archiepiscopo, postquam de Spiritu sancto Collectam dixit domnus apostolicus; sicque lectum est Euangelium Ego sum pastor bonus. Cumque uniuersi consueto resedissent ordine, supradictus Romane Ecclesie diaconus ait consequens esse ut ubi hesterna synodus fuerat terminata, ibi rationis sue iteraret initia, a Lingonensis uidelicet episcopi causa. Qui requisitus et a synodica  examinatione se subduxisse repertus, ex parte Dei et beati Petri apostolorum principis, eiusque uicarii qui presens aderat, ab eodem diacono tertio est uocatus. Directi sunt etiam episcopi Siluanectensis et Andegauensis ad illius hospitium, ut si forte eum ibi reperirent, reuocarent ad concilium. Qui dum imperata accelerant peragere, ipsius referendarii allocutio fit ad illos qui nondum se a simoniaca heresi debita purgauerant responsione. At Niuernensis episcopus surgens, pro suo episcopio plurimum pecunie confessus est a parentibus datum fuisse, se tamen ignorante; eoque adepto, nonnulla ecclesiastice religioni contraria commisisse; unde asserebat diuine ultionis uindictam pertimescere. Ideoque,  si domno pape et presenti conuentui dignum uideretur, idem officium uelle dimittere potius quam in eius retentione animam suam pessumdare. Que ubi dixit, pastorale pedum ante pedes ipsius apostolici posuit. Ille uero tanti uiri flexus deuotione, fauente synodo, eumdem, quod absque consensu suo eadem pecunia data fuerit, sacramento comprobare fecit, sicque illi per aliud pedum ministerium episcopale reddidit. Interea allatum est coram priuilegium Remensis Ecclesie de abbatia Deruensi, ex cuius lectione comprobatum est eam pertinere ad ius Remensis archiepiscopi. Redeuntes denique qui missi feurant ad reuocandum Lingonensem episcopum,  nuntiauerunt eum facinorum suorum metuentem discussionem, fuge arripuisse presidium. Tunc ex precepto ipsius pape, lecte sunt sententie super huiuscemodi re promulgate ab orthodoxis Patribus, sicque uniuersi concilii iudicio, excommunicationis est pena damnatus  . Quod audiens archiepiscopus uesontionensis surrexit, et quomodo pridie eumdem reum excusare nitens, ex diuina uirtute per beati Remigii merita silentio condemnatus sit, patefecit coram eodem conuentu, satis deuote ueniam petens, quod eiusdem miraculi nouitatem eo usque negligenter celarit. Hic ex pia deuotione, et alacritate cordis, domnus papa in lacrymas compunctus, sic ait: ADHUC uIuIT BEATUS REMIGIUS. Tunc ex precepto eius omnes surrexerunt et cum eo ante eiusdem  sancti sepulcrum prostrati, antiphonam Sancte Remigi, ex integro deuotissime cecinerunt. Post hec surgens Constantiensis episcopus confessus est se ignorante a quodam fratre suo emptum sibi episcopium fuisse. Quod cum rescisset, ne contra fas ordinationem illam susciperet, uoluisse aufugere; sed ab eodem uiolenter captum, episcopali contra uoluntatem suam dignitate esse donatum. Quod sacramento comprobare iussus, nec renuens, sic iudicatus est simoniace heresis non incurrisse facinus. Accedens denique Namnetensis, confessus est genitorem suum episcopum fuisse sue ciuitatis, et in eius uita donum episcopii se percepisse, mortuoque illi subrogatum per largitionem pecunie. Quapropter iudicio synodi, sublato annulo et pastorali pedo,  priuatus est pontificali ministerio, condonato ei, interuenientibus episcopis, tantummodo presbyteratus officio. Eorum igitur causa tali modo determinata, commonuit domnus papa archiepiscopos qui erant in presentia, ut si quem suffraganeorum suorum simoniace pestis esse reum scirent coram, omnibus notificare non renuerent. Quibus id omnino se scire denegantibus, habitus est sermo de episcopis qui inuitati ad eamdem synodum uenire noluerant, nec aliquod inde sue excusationis scriptum illo transmiserant. Unde competentibus ad hec Patrum recitatis sententiis, pena damnati sunt excommunicationis cum omnibus illis qui, ipsius pape formidantes aduentum, hac de re profecti erant  in expeditionem regis. Nominatim uero Senonensis archiepiscopus, Beluacensis et Ambianensis episcopus; sed et abbas sancti Medardi, quia absque licentia recesserat a conuentu concilii. Excommunicatus est etiam sancti Iacobi archiepiscopus Galliciensis, quia contra fas sibi uindicaret culmen apostolici nominis. Post hec petentibus iis qui sancte religionis amatores ibi aderant, plurima sanctorum Patrum decreta, que iam per incuriam pro nichilo habebantur, precepto sue auctoritatis renouauit; et multa que in Gallicana Ecclesia exercebantur illicita, ne fierent ulterius, sub anathemate prohibuit, uidelicet

 Ne quis sine electione cleri et populi ad regimen ecclesiasticum proueheretur.

Ne  quis sacros ordines aut ministeria ecclesiastica, uel altaria emeret aut uenderet: et si quis clericorum quidlibet eorum emisset, id cum digna satisfactione suo episcopo redderet.

Ne quis laicorum ecclesiasticum ministerium uel altaria teneret, nec episcoporum quilibet consentiret  .

Ne quis in atriis ecclesiarum, preter episcopum et eius ministrum, quaslibet consuetudines exigere presumeret.

Ne quis pro sepultura uel baptismo, siue pro eucaristia, aut infirmorum uisitatione quidquam exigeret.

Ne quis clericorum arma militaria gestaret, aut  mundane militie deseruiret.

Ne quis clericus uel laicus usuras exerceret.

Ne quis monachus uel clericus a suo gradu apostataret.

Ne quis cum aliquibus sacri ordinis iter agentibus uiolentiam ullam inferre auderet.

Ne quis pauperes homines rapinis uel captionibus uexaret.

Ne quis incestuose coniunctioni se copularet.

Ne quis legitima uxore derelicta, aliam duceret.

Et quia noui heretici in Gallicanis partibus emerserant, eos excommunicauit, illis additis, qui ab eis aliquod munus uel seruitium acciperent, aut quodlibet defensionis patrocinium illis impenderent.

 Pari modo damnauit et sodomitas. Excommunicauit etiam comites Angelrai [Engelrai], et Eustacium propter incestum, et Hugonem de Braina, quia legitimam uxorem dimiserat, et aliam sibi in matrimonio sociauerat. Interdixit et Balduino comiti Flandrensi ne filiam suam Wilhelmo Nortmanno nuptui daret, et ei ne eam acciperet. uocauit etiam comitem Tetbaldum, quoniam suam dimiserat uxorem; uocauit et Gozfridum Andegauensem usque ad synodum futuram Moguntie, ibi excommunicandum, nisi relaxaret quem captum tenebat domnum Geruasium, qui tunc erat presul sedis Cenomannice; postea uero ab eiusdem tyranni potestate exemptus, Widone archiepiscopo defuncto, a rege Francorum Henrico subrogatus est  ad regimen Remensis  Ecclesie. Excommunicauit denique illos de quibus proclamationem fecerant Compendienses clerici, propter quorum iniustitiam illuc detulerant corpus sancti martyris Cornelii; eos quoque, qui ab eadem synodo redeuntibus aliquid inferrent impedimenti. Priuilegium autem quod fecerat sancto Remigio, ibidem in conspectu omnium recitatum confirmauit, et constituit omni tempore, sicut scriptum continebatur, inuiolabiliter conseruari, sicque data benedictione concilium soluit.

17. Huiusmodi ergo ordine beati Patris Remigii  deuotus Romane sedis pontifex quartam celebrauit translationem, et feliciter sexto Nonas Octobris consummauit diuine domus sanctificationem: quam etiam, ut declaratum est, trium dierum continuatione insigniuit celebratione synodi, millesimo et quadragesimo nono anno felicissime Incarnationis Domini nostri Iesu Christi. Quapropter, ut deliberauerat, ex diuina dispositione compos effectus desiderii sui, die subsequenti post expletionem synodicam, uenit in capitulum [ms., capitolium] fratrum seque eis innotuit suum uelle acccelerare reditum. Unde spiritualibus illos demulcens colloquiis, societatem eorum et deuote petiit et accepit, suamque eis humiliter petentibus ipse largitus est, et prostratos ad publicam confessionem absoluit, et ex ordine omnes  deosculatos apostolica benedictione sanctificauit. Post hec egressus, episcopos et abbates ceterosque ecclesiastici ordinis qui nondum recesserant conuocauit, et cum eis ecclesiam ingressus, missarum solemnia celebrari fecit. Quibus expletis, ad sancti sepulcrum quod, ut dictum est, super altare sancti Christophori, post basilice dedicationem collocauerat, cum humili deuotione accessit, ibique oratione completa, illud suppositis humeris deuote inde extulit, et in statione sibi decenter apparata cum diuinis laudibus reposuit: ubi iterum atque iterum cum lacrymis se prosternens, tandem in uiam suam exiit, et usque ad castelli aditum comitatus cum canticis spiritualibus a fratribus et innumeroso  [al., numeroso] conuentu populi, omnibus ualedicens, recessit. Recedens autem inde ad sui laboris recompensationem retulit fructum magne mercedis, in arcano scilicet deuoti pectoris ignem precipue dilectionis, quo ab illo tempore erga eumdem gloriosum Patrem Remigium magnopere dinoscitur flagrasse, ut idem ipse fatetur in quadam epistola directa postmodum episcopis Francie, quam suo loco in subsequentibus curabimus ponere. Ex qua gratia etiam alterius gratie adeptus est emolumentum, cum ei diuina uirtus de quibusdam qui ei impedimentum aduenienti in Gallias conati erant inferre ultionem prestitit, per ipsius sancti cui fuerat famulatus meritum. Nam, ut multos pretermittamus qui ei fuere contrarii, Gibuinus Laudunensis episcopus  et Hugo de Braina-castello, qui inter eius derogatores quasi signiferi exstiterunt, eodem anno ignominiosa morte uitam finierunt. Ille enim, quia exitialem technam, ut apostolicam deuitaret presentiam regi suggessit, et hanc maxima parte cleri sui deuote expetente, ipse a sua sede longe aufugit, nec Dominici corporis uiatico, a malitia sua sanctificatus, nec ab eodem clero suo consolatione uisitationis in extremis refocillatus, diuino iudicio extra fines episcopii sui solus obiit quasi peregrinus. Alter uero, quia caput ministri Christi se abscissurum  fuerat minitatus, ore sacrilego quo impia uerba pro tulerat hostilis gladii abscisione est mutilatus.

18. Dignum est ad posterorum memoriam aliud miraculum supradictis addere, quod diuina potentia in manibus huius pontificis operata est, ex ea qua erga Patronum nostrum flagrabat deuotione. Anno enim secundo post expletionem eorum que premissa sunt, cum Rome moraretur, casu accidente per pincerne incuriam, uas illud fractum est quod sibi datum esse a prefato abbate Herimaro in primordiis huius opusculi memoratum est. Quod ubi pro certo agnouit, aliquantum grauiter tulit. Licet enim multa haberet pluris pretii, pre ceteris tamen illud diligebat, quia in initio apostolatus sui ex parte sancti Remigii sibi missum asserebat; ideoque ad  bibendum supra cetera que erant in obsequio eius illi delectabilius esse solebat. Dum ergo cum spiritualibus quibusdam uiris qui ei presentes erant, placido, ut semper erat, uultu, de eodem damno conquereretur, et aurifex peritus reficiendi huiusmodi fracturam ab eo perquiri preciperetur, quidam corum alludentes, seria et alacri responsione dixerunt quod sanctus hic, in cuius illud tantopere amplectebatur deuotione, tanti esset apud Deum meriti, ut ei idem uas integrum sua reformaret intercessione. At ille nichil se inde diffidere cum spirituali iucunditate respondens, eiusque uirtutes multiplici sermone exaggerans, uas fractum sibi deferri precepit. Quo delato, auulsam inde particulam suo loco reposuit, et, quasi aurifici ad reficiendum reseruaretur,  signum tamen crucis, ut fertur, ei caute imprimens, recondi iussit. Quod in crastino uelut causa reficiendi coram delatum, ita operatione diuina integrum est inuentum, ut nullum in eo fracture posset reperiri uestigium. Hoc itaque uidens uenerabilis papa, Dei omnipotentiam collaudauit, et huius miraculi nouitatem meritis beati Remigii ascripsit, per cuius interuentum  fidei eius efficacia id obtinere meruit. Ne autem ex hac relatione arguamur mendacii, ideoque friuolum habeatur huius scripti memoriale, proferimus tres idoneos testes, quorum iudicio [al., indicio] id nobis postmodum contigit agnoscere: Hugonem uidelicet Niuernensem episcopum, et Hugonem Remensis ecclesie diaconum, et quemdam clericum, Aylenardi quondam Lugdunensis archiepiscopi capellanum, nomine Benedictum: quorum duo primi concilio ab eodem papa, ut moris illi erat, quinto decimo die post Dominicam Resurrectionem Rome habito interfuerunt, et quod retulimus ab his qui presentes uiderunt id uere factum esse didicerunt; tertius uero cum domino suo presens interfuit, et quod uidendo comperit nobis post aliquot  annos sciscitantibus indicauit  . uir denique uenerabilis sepe dictum apostolum nostrum eo magis feruenti excolens dilectione, eumque summopere desiderans honorare, et illius monasterium sua auctoritate nobilitare, epistolam eius laude refertam direxit sanete Ecclesie filiis in Francia constitutis, qua decreuit apud eos haberi celebrem ipsius sancti festiuitatem, que recolitur Kalendas Octobris. Plurima etiam ad ecclesiasticam utilitatem pertinentia, que in prefata synodo in eius basilica habita tractauerat, iussit apud eos capitulatim digeri, et inter orthodoxos canones numerari: cuius epistole textum, quia ordo narrationis uidetur exigere, huic operi dignum iudicauimus inserere. Huius uero exemplar huiusmodi est.





Epistola beati Leonis pape.


Leo episcopus, etc.





Priuilegium altaris maioris ecclesie Sancti Remigii Remensis.

Leo episcopus, etc.







EPISTOLA CLERI GALLICANI PRO RENOuANDA SANCTI REMIGII FESTIuITATE.

 Uniuersis per Gallias episcopis, cetus Ecclesie Gallicane salutem in Domino. Cum sancti Remigii archiepiscopi Remensis festiua celebritas tum Ecclesie Gallicane conciliis, tum summorum pontificum decretis, regumque nostrorum capitularibus luculenter per tot secula sancita sit, attamen illud lugendum accidit ut, que magis uetustate commendanda fuerat, frigescente populorum pietate obliterata uel fere sileatur, aut saltem tanti Francorum apostoli et doctoris non condignis honoribus celebrata memoria uilescat. Ille enim, sicut optime nouit  caritas uestra, quasi secundus Siluester, subdita Christo regi mortali purpura, Chlodoueum nostrum, tanquam nouum Constantinum, abiectis inanibus diis docuit adorare quod incenderat, et incendere quod adorauerat; ac demum miraculis atque doctrina ad fidei communionem adductis cum principe populis, et idololatrie lepre nempe ueteris, salutari lauacro abluta Francorum labe, huiusce Christiani regni sub Christianissimis regibus dedicauit Christo primitias, et Ecclesie sue primogenitos peperit atque defensores. Cumque gauderet Grecia, quod  sola haberet principem legis nostre, non deesse et reliquo orbi claritatem suam ostendit, effulgurante siquidem Occiduis partibus in rege non nouo noui iubaris lumine. Certe si quando ante oculos posite uicinarum gentium in fide ruine patronis celitibus fecere supplices, quod obsequii genus erga sanctum Remigium apostolum suum non prestabit adunatis enixius precibus Francorum pietas, cum, proh dolor! a finitimis regionibus dilatato heretice prauitatis incendio, ulciscente peccata numine, propulsata recedat religio? Quapropter hortamur caritatem uestram ut ad honorem sancto Remigio die prima Octobris solemniori ritu exhibendum, excitata subditorum uestrorum deuotione, collaboremus unanimes  et nos tanti presulis exemplo, qui, teste Hormisda, agebat summi documenta Pontificis, dum et predicanda faceret, et ea insinuare non differret: sedulo in id incumbamus; et, operantes iustitiam que uincit regna, et nos omnes saluos faciamus et eos qui nos audiunt. Parisiis, die 22 Maii 1657. uobis addictissimi serui et confratres archiepiscopi, episcopi et ecclesiastici uiri in generalibus cleri Gallicani comitiis congregati. Claudius archiepiscopus Narbonensis preses. De mandato reuerendissimorum ac illustrissimorum archiepiscoporum totiusque cetus ecclesiastici cleri Gallie nomine congregati, Henricus de uillars a secretis. Ioannes de Montpezat de Carbon a secretis.




uolume back matter






INDEX AD S. BRUNONIS COMMENTARIUM IN PSALMOS Huius uoluminis init.




IOANNES COCHLAEUS LECTORI.

 Quanquam commentarius in 150 Psalmos per sese breuis est, pie lector, et compendiosus, non uidetur tamen inutile superaddidisse indicem pro iis qui uel occupatiores sunt quam ut omnia perlegere queant, uel psalterii locos memoriter non tenent, ut habeant iuxta ordinem alphabeticum breuissimum quoddam promptuarium insigniorum et locorum et sententiarum, idque in multiplicem usum et fructum. Siue enim locus sit alibi lectus, citatus aut obiectus, cuius germanam expositionem sensumque rectum et pium, ex sacris potius doctoribus addiscere quam temere ex proprii ingenii confidentia coniectare uelis, ad hunc recurre indicem, qui breuissime diriget te quo tendis. Siue inter orandum aut psallendum obscurior occurrat locus, cuius sanum intellectum cito capere desideres, hic in promptu indicabitur tibi ubi requiras. Siue docendi aut scribendi muneri additus, argumentum de quo tractas extendere ac locupletare cupias, promus iste statim tibi multiplicem suggeret materiam, ex cuius requisitione et planius intellecturus sis et copiosius declaraturus argumenti tui propositum. Quod si mee simplicitatis consilium uoluerint audire simplices et in Scripturis non usquequaque exercitati, indicem istum non solum lecturi sunt ut indicem, uerum etiam perlecturi sunt uelut compendiolum, a principio usque ad finem, ea sane intentione ut breuissime ex eo addiscant quomodo de rebus sacris pie et apte loquendum atque scribendum sit Multas enim sententias hic inuenient, de quibus antea dubitabant forsitan aut nesciebant quomodo uel apte exprimi uel sane intelligi deberent. Habes iam, lector, causas superadditi huius laboris nostri, quo simplicioribus consultum uolumus. Tu boni consule ac uale.




 A
    Abominari quid est, psal. u, uers. 7.
    Abyssus quid est, psal. XXXu, uers. 6. Abyssi due sunt duo Testam. psal. XLI, uers. 9.
    Accedere ad Deum fide et opere non loco, psal. XXXIII, uers. 5.
    Adeps frumenti quid significat, psal. LXXX, uers. 15.
    Adherere Deo quid est, psal. LXXII, uers. 27.
    Aegyptus et Aethiopia mundum significant, psal. LXuII, uers. 34. Aegyptus regio cunctis humilior, psal. CIII, uers. 8.
    Aethiopes, id est peccatores, psal. LXXI, uers. 9
    Ale Dei sunt misericordia et caritas, psal. XuI, uers. 10, et psal. LuI, uers. 2. Ale Domini, precepta Noui et ueteris Testamenti, psal. XXXu, uers. 8.
    Alleluia ubi primo ponitur, psal. CIX in tit.
    Altare circumdare, psal. XXu, uers 6. Altare Dei in quo quis offert seipsum, psal. XLII, uers. 4.
    Amici et proximi differunt, psal. XXXuII, uers. 11. Amici, noti, et proximi, psal. LXXXuII, uers. 19.
    Angelus minister diuine uoluntatis, psal. XXXIII, uers. 7. Angeli sedes Dei sunt, psal. XLuI, uers. 8.
    Anima sicut passer nidum querit sibi, psal. LXXXIII, uers. 3. Anima in uitiis desertum dicitur, psal. XXuIII, uers. 7. Animam in me effudi, psal. XLI. uers 4.
     Annuere oculis, psal. XXXIu, uers. 22.
    Antichristus exarcerbabit Dominum, psal. IX, uers. 25. Antichristi malitia, psal. LI per totum. Antichristi radices, ibid., uers. 5.
    Aper singularis, diabolus est, psal. LXXIX, uers 14.
    Apostoli sagitte sunt Domini, psal. uII, uers. 14. Apostoli arietes et eorum successores filii arietum dicuntur, psal. XXuIII, uers. 1, et psal. LXIu, uers. 14. Apostoli nubes dicuntur, psal. XXXu, uers. 5. Apostoli montes dicuntur, psal. XLu, uers. 2, et psal. LXIu, uers. 7. Apostoli diuiserunt spolia, psal. LXuII, uers. 13. Apostoli principes Iuda dicuntur, ibid., uers. 30 Apostoli columne dicuntur, psal. LXXIu, uers. 3,
    Aqua tenebrosa dicitur Scriptura prophetarum et apostolorum, psal. XuII, uers. 13. Aque populi motus dicuntur, psal. LXuIII, uers. 1. Aque multe, turbe gentilium, psal. LXXuI, uers. 19. Aqua, fluenta Spiritus sancti, psal. LXXuII, uers. 23. Aque contradictionis dicuntur aque baptismi, psal. Cu, uers. 32. Aqua intolerabilis, psal. CXXIII, uers. 4.
    Aquile comparatur anima, psal. CII, uers. 5. Aquilo dicitur diabolus et Antichristus, psal. LXXXuIII, uers. 12.
    Arcus Domini, Nouum et uetus Testamentum dicitur, psal. uII, uers. 13, et psal. LIX, uers. 4. Arcus Iudeorum in Christum, psal. LXIII, uers. 3. Arcus prauus, psal. LXXuII, uers. 63.
     Ariani et Apollinariste detrahunt Christo, psal CuIII, uers. 19.
    Arma ab arcendo dicta, psal. XXXIu, uers 2.
    Asaph synagoga interpretatur, LXXII in tit., et psal. LXXIu in tit.
    Ascendere super occasum, psal. LXuII, uers. 4. Ascendere super celum, ibid., uers. 36.
    Ascensiones in corde, psal. LXXXIII, uers. 6.
    Aspicere Dei duplex est, psal. CXuIII, uers. 132.
    Aspides incantari non possunt, psal. XIII, uers. 5.
    Atrium sanctum conscientia munda, psal. XXuIII, uers. 2.
    Attendere ad intellectum, inclinare ad affectum spectat, psal. LXXuII, uers. 1.
    Auris Dei est eius clementia, que exaudit, psal. CI, uers. 2
    Aurum Arabie optimum, psal. LXXI, uers. 15.
    Auxesis, figura locutionis, psal. Cu, uers. 36.
    Auertere et conuertere manum Deus dicitur psal. LXXIII, uers. 12.

B
    Baptismus diluuio comparatur, psal. XXuIII, uers. 9.
    Bella Dauid figure sunt bellorum spiritualium Christi, psal. LIX in tit
    Benedicere Deum, psal LXuII, uers. 38. Benedicit Deus hominem aliter quam homo Deum, psal. CXuIII, uers. 12.
    Benedictio dulcedinis, psal. XX, uers. 3.
    Benedictus Dominus: uox est gratiarum actionis, psal. XXuII, uers. 8.
    Bonitas Dei in afflictione nostri, psal. CXuIII, uers. 65.
    Bonum proprie nichil est nisi quod eternum est, psal. XCI, uers. 8. Bonum nostrum est ex misericordia Dei, psal. CuI, uers. 43. Bona opera nostra cui prosunt, psal. CuII, uers. 1.
    Bonus est Dominus, psal. Cu, uers. 1, et psal. CXuII, uers. 1.
    Brachia Christi: Apostoli et prophete, sunt ut arcus ereus, psal XuII, uers. 37.

C
    Caligo, Scripturarum profunditas, psal. XuII, uers. 11.
    Calix inebrians, psal. XXII, uers. 7. Calix uini meri, psal. LXXIu, uers. 7.
    Calor, a quo nemo absconditur, Spiritus sanctus est, psal. XuIII, uers. 7.
    Calumniator, diabolus est, psal. LXXI, uers. 4, et psal. CXuIII, uers. 122.
    Campi repleti ubertare, psal. LXIu, uers. 12. Campi, uiri mansueti, psal. XCu, uers. 11.
    Canes ex inimicis, psal. LXuII, uers. 25.
    Cantare et psallere, psal. LXuII, uers. 4.
    Canticum nouum de Christo, psal. XXXIX, uers. 4, et psal. XCuII, uers. 1. Cantica graduum, psal. CXIX, in tit.
    Caput libri de Christo, psal. XXXIX, uers. 11. Capita inimicorum Christi Iudei sunt et heretici, psal. LXuII, uers. 23. Capita draconum in aquis, psal. LXXIII, uers. 14.
    Carbones succensi, psal. XuII, uers. 10. Carbones desolatorii, psal. CXIX, uers. 4.
    Carnales habitant in sepulcris, psal. LXuII, uers. 7.
    Carnem configere, psal. CXuIII, uers. 120.
    Cataracte, prophete et apostoli, psal. XLI, uers. 9.
    Cathedra doctorum, psal. I, uers. 1. Cathedra seniorum, psal. CuI, uers. 32.
    Causa a casu dicta, psal. LXXII, uers. 13.
    Cedar, id est tenebre, hic mundus dicitur, psal. CXIX, uers. 5.
    Cedri Libani, reges, psal. XXuIII, uers. 5. Cedri apostoli et angeli, psal. XXXuI, uers. 38. Cedri martyres, psal. LXXIX, uers. 11.
    Cerui, predicatores, psal. XXIII, uers. 8.
    Charitas cunctis tormentis fortior, psal. CXuIII, uers. 167.
    Christiani cur comparantur ceruis, psal. LI, uers. 1. Christiani incipientes sunt ut stillicidia, psal. LXIu, uers. 11. Chistianorum commutatio, psal. LXuIII, in tit. Christianorum nomen honorabile, psal. LXXI, uers. 14. Christiani hic sunt uelut oues in deserto, psal. LXXuII, uers. 57.
    Christus, beatus uir dicitur, psal. I, uers. 1. Christus in lege, non sub lege fuit, ibid., uers. 2. Christus sapientia et lignum uite, ibid, uers. 3. Christus uia recte ambulantium, psal. II, uers. 12. Christus, finis psalmorum et legis, psal. Iu, in tit. Christus minoratus ab angelis, psal. uIII, uers. 6. Christus supplantauit, psal. XuII, uers. 47. Christus caput gentium, ibid, uers. 47. Christus ut gigas fuit, psal. XuIII, uers. 6. Christus est dextra Patris, psal. XX, uers. 8. Christus quomodo derelictus fuit, psal. XXI, uers. 1. Christus ut uermis, ibid., uers. 6. Christus, salutaris noster, et salutare nostrum, psal. XXIII, uers. 5, et psal. LXI, uers. 1 et 2. Christi caro floruit et refloruit, psal. XXuII, uers. 10. Christus uitulus dicitur et filius unicornium,  psal. XXuIII, uers. 6. Christi anni, in gemitibus, psal. XXX, uers 12. Christus tanquam mortuus a corde, ibid., uers. 15. Christus indutus cilicio, psal. XXXIu, uers. 15. Christus ut homo, seruus Dei dicitur, ibid., uers. 31, et psal. CuIII, uers. 27.
    Christus maledictum et peccatorem se dicit pro nobis, psal. XXXuII, uers. 19, et psal. XXXIX, uers. 16. Christus cornu nostrum est, psal. XLIII, uers. 7. Christus, scriba uelox, psal. XLIu, uers. 2. Christus speciosus forma, ibid, uers. 3. Christus pre consortibus suis unctus, ibid, uers. 9. Christus abstulit bella, psal. XLu, uers. 8. Christus mortem timere non potuit, psal. XLuIII, uers. 5. Christus ueniet manifeste, psal XLIX, uers. 3. Christus est Deus salutis, psal. L, uers. 15. Christus misericordia et ueritas, psal. LuI, uers. 5. Christus psalterium et cithara, ibid., uers. 11. Christus, petra et turris fortitudinis, psal. LX, uers. 2 et 3. Christus patientia nostra est, psal. LXI, uers. 5. Christus uerus et unus cum Patre Deus, ibid., uers. 12. Christus uere immaculatus est solus, psal. LXIII, uers. 3. Christus est Deus noster per gratiam, Deus omnium per naturam, psal. LXuI, uers. 6. Christus est mons Dei, mons pinguis, psal. LXuII, uers. 15 et 16. Christus exsoluit que non rapuit, psal. LXuIII, uers. 6. Christo ascribuntur delicta ratione membrorum, ibid., uers. 7. Christus cur puer dicitur, ibid., uers. 21. Christus singulariter pauper et dolens, ibid., uers. 24. Christus uitulus nouellus, ibid., uers. 36. Christus pax et iustitia, psal. LXXI, uers. 3. Christus sol, Ecclesia luna dicitur, ibid., uers. 5 Christus uia Patris dicitur, psal. LXXuI, uers. 13. Christus panis celi et angelorum, psal. LXXuII, uers. 28. Christus Deus Iacob et Deus uirtutum, psal. LXXXIII, uers. 8. Christus egenus et pauper fuit, psal. LXXXu, uers. 1. Christus puer et filius ancille, ibid., uers. 15. Christus fundamentum Ecclesie, psal. LXXXuI, uers. 1. Christus inter mortuos liber, psal. LXXXuII, uers. 4. Christus multipliciter primogenitus est, psal. LXXXuIII, uers. 27. Christus dextra et brachium Dei dicitur, psal. XCuII, uers. 2. Christus lapis angularis, psal. CXuII, uers. 21. Christus finis est omnis consummationis, psal. CXuIII, uers. 96. Christus dies et diluculum, ibid., uers. 148. Christus pax super Isrel, psal. CXX u, uers. 5.
    Cibus nobis a Deo paratus corpus Christi est, psal. LXIu, uers. 10.
    Cicatrices occulta peccata sunt, psal. XXXu I, uers. 5.
    Ciuitas munita celum, psal. LIX, uers. 10. Ciuitas munita, infernus, psal. CuII, uers. 11.
    Clamare ad Deum, psal. LXXuI, uers. 1, et psal. CXuIII, uers. 145.
    Clibanus peccatores sunt, psal. XX, uers. 9.
    Collaudatio non decet hereticos, psal. XXXII, uers. 1.
    Columba auis innocens, psal. LIu, uers. 6. Columba deargentata Ecclesia est, psal. LXuII, uers. 14.
    Confessio duplex: una peccatorum, altera laudis, psal. uII, uers. 18, et psal. LXuI, uers. 3. Confessio triplex: peccati, fidei et laudis, psal. XLIu, uers. 20. Confessio parturit salutem, psal. LXXIu, uers. 1.
    Confiteri in cithara, psal. XLII, uers. 5. Confiteri ex toto corde, psal. LXXXu, uers. 11, et psal. CXXXuII, uers. 1.
    Confundi quid est, psal. XXXIu, uers. 4. Confundi et reuereri differunt, psal. LXIX, uers. 2.
    Confusio martyrum gloriosa, psal. XXXIu, uers. 11. Confusio duplex, una in penitentia, altera in iudicio, psal. LXX, uers. 26. Confusio ad penitentiam, psal. CuIII, uers. 28.
    Consilium Ecclesie, psal. XIX, uers. 4.
    Conturbari frustra, psal. XXXuIII, uers. IX.
    Conuerti ad cor, psal. LXXXIu, uers. 9.
    Cor redire retro, psal. XLIII, uers. 20. Cor effundere coram Deo, psal. LXI, uers. 8. Cor altum celestia cogitat, psal. LXIII, uers. 7. Cor superborum sicut lac coagulatum, psal. CXuIII, uers. 70. Core interpretatur Caluaria, psal. XLI, in tit. Core filii, Christiani cruce signati, ibid.
    Cornua peccatorum et cornua iusti, psal. LXXIu, uers. 10. Cornu Christi et Ecclesie, psal. LXXXuIII, uers. 24. Cornu pro regno ponitur, psal. CXI, uers. 8.
    Corona in capite Christi, psal. XX, uers. 3.
    Corpora sanctorum sunt sicut uter in pruina, psal. CXuIII, uers. 83.
    Crucis pena ad gloriam translata, psal. XXXuI, uers. 18.
    Currus et equi, instabiles et superbi dicuntur, psal. XIX, uers. 8. Currus Dei, sanctorum unanimitas est, psal. LXuII, uers. 18.
    Custodire sermones Dei, psal. CXuIII, uers.
    Cynomya, musca canina, psal. CIu, uers. 30

D
    Demonium meridianum, psal. XC, uers. 6.
    Demonum scientia stultitia est, psal. XCu, uers. 5.
     Damnati sunt in inferno sicut oues, psal. XLuIII, uers. 14.
    Dauid significat Christum, psal. XXXIu, in tit. et psal. LXXuII, uers. 76. Dauid absconditus, Christus, psal. LIII, in tit. Dauid et pater et seruus Christi, psal. LIu, in tit.
    Decor domus Dei: sacerdotes, psal. XXu, uers. 8
    Dedicatio domus Dauid, psal. XXIX, in tit.
    Deficere quid est, psal. XXX, uers. 12, et psal. CXuIII, uers. 81 et 82.
    Delictum et iniustitia differunt, psal. XXXI, uers. 5.
    Deprecatio frequens oratio, psal. uI, uers. 9. Deprecatio et oratio differunt, psal. XuI, uers. 1, et psal. LX, uers. 1.
    Descendere in infernum uiuentes, psal. LIu, uers. 16.
    Desiderio proprio relinqui a Deo, grauis pena est, psal. LXXX, uers. 11.
    Destructio gentium bona, psal. LIX, uers. 1.
    Deus est ignis consumens, psal. u, uers. 5. Deus iudex iustus, fortis et patiens, psal. uII, uers. 12. Deus quomodo benedicitur et exaltatur, psal. XuII, uers. 50. Deus quando declinat in ira, psal. XXuI, uers. 14. Deus ueritatis, psal. XXX, uers. 6. Deus quomodo requirit qui omnia nouit, psal. XLIII, uers. 23. Deus refugium, uirtus et adiutor, psal. XLu, uers. 1. Deus Iacob, Deus Christianorum, ibid., uers. 11. Deus deorum, id est credentium, psal. XLIX, uers. 1. Deus uarie cognoscitur, psal. Lu, uers. 10. Deus uirtutum, Deus Isrel, psal. LuIII, uers. 5. Deus iudicat in equitate, id est, sine acceptione personarum, psal. LXuI, uers. 6. Deus tempora mutat, non consilia, psal. LXuII, uers. 5. Deus facit mirabilia solus, psal. LXXI, uers. 19. Deus in medio deos diiudicat, psal. LXXXI, uers. 1. Deus suauis et mitis, psal. LXXXu, uers. 4. Deus ultionum Dominus, psal. XCIII, uers. 1. Deus totus est oculus; totus est manus, ibid., uers. 9. Deus glorificatur per bona opera sanctorum, psal. XCu, uers. 7. Deus quomodo penitet, psal. Cu, uers. 43. Deus piorum portio est, psal. CXuIII, uers. 57. Deus cui dormitare dicitur, psal. CXX, uers. 3 et 4. Deus solus est idipsum, psal. CXXI, uers. 3.
    Deuorare hominem, psal. XXXIu, uers. 28.
    Dextera repleta muneribus, psal. XXu, uers. 10. Dextera Domini fecit uirtutem, psal. CXuII, uers. 16.
    Diabolus et leo et draco dicitur, psal. IX, uers. 31, et psal. CIII, uers. 28. Diabolus cur feris comparatur, psal. XXI, uers. 22. Diabolus maxime iniquus et dolosus, psal. XLII, uers. 1. Diabolus aspis, basilicus, leo et draco dicitur, psal. XC, uers. 13.
    Dicere in corde: Non est Deus, psal. LII, uers. 1.
    Dies diei eructat uerbum, psal. LXXXI, uers. 2. Dies Dominica dicitur prima Sabbati, psal. XXIII, in tit. Dies famis, dies huius seculi, psal. XXXuI, uers. 20. Dies immensurabilis dies unus, psal. XXXuIII, uers. 7. Dies prosperitatis, nox aduersitatis est, psal. XLI, uers. 11. Dies generationis et generationis, psal. LX, uers. 6. Dies antiqui, dies preuaricationis, psal. LXXuI, uers. 5. Dies eternus melior super millia, psal. LXXXIII, uers. 10. Dies mali, presens mundus, psal. XCIII, uers. 13. De die in diem annuntiare, psal. XCu, uers. 2. Dies in singulari dies eternus, psal. CXuIII, uers. 91.
    Diligere iniquitatem quid est, psal. X, uers. 6.
    Diluuium aquarum multarum, psal. XXXI, uers. 8.
    Dirigere gressus: non respicere retro, psal. XCIII, uers. 3.
    Disponere sermones in iudicio, psal. CXI, uers. 5.
    Dissipare legem, psal. CXuIII, uers. 126.
    Diues quasi diuus, psal. XLuIII, uers. 16. Diues quid portat secum moriens, ibid., uers. 18. Diues seculi et pauper Dei differunt, psal. LXXIII, uers. 22.
    Dolose agere, psal. XIu, uers. 3.
    Dolosi duplici corde sunt, psal. XI, uers. 2.
    Dolosus in ore quando est, psal. XXXI, uers. 2. Dolosus sicut nouacula acuta, psal. LI, uers. 2.
    Domus iniquitatum sunt male conscientie, psal. XXXuII, uers. 21. Domus Domini iustos recipit, psal. CXXI, uers. 1. Domus Salomonis, Ecclesie typus, psal. CXXuI, in tit. Domus edificanda Christiani, ibid., uers. 1.
    Donec, nunc finitum, nunc infinitum tempus designat, psal. CIX, uers. 2. Donec pro semper aliquando ponitur, psal. CXXII, uers. 3.
    Dorsum Iudeorum incuruatum, psal. LXuIII, uers. 28.
    Dulcedo Dei multa, psal. XXX, uers. 23.

E
    Ecclesia in tribulationibus dilatatur, psal. Iu, uers. 1, et psal. XuII, uers. 20; item, psal. CXXuIII, uers. 2. Ecclesia cur torcular dicitur, psal. uIII, in tit. Ecclesia caro Christi dicitur, psal. Xu, uers. 9. Ecclesia de aquis multis assumpta, psal. XuII, uers. 19. Ecclesia quomodo uindicatur, ibid., uers. 51. Ecclesia dicitur magna, psal. II, uers. 27. Ecclesie persecutores qui sunt, psal. XXX, uers. 19. Ecclesia comparatur uteri, psal. XXXII, uers. 7. Ecclesia circumdata  uarietate, psal. XLIu, uers. 11. Ecclesia ciuitas Dei, psal. XLuII, uers. 1 et 7. Ecclesia ut turtur, psal. LXXXIII, uers. 3. Ecclesia thronus Christi, psal. LXXXuIII, uers. 5. Ecclesia lune comparatur, psal. CIII, uers. 20. Ecclesia et ancilla et sponsa dicitur, psal. CXu, uers. 6. Ecclesie uox est: Erraui sicut ouis perdita, psal. CXuIII, uers. 176. Ecclesia uidua Christi dicitur, psal. CXXXI, uers. 16.
    Edom diabolum significat, psal. CXXXuI, uers. 9.
    Egenus et pauper differunt, psal. XXXIX, uers. 23. Egenus, qui semper gratiam Dei desiderat acquirere, psal. LXIX, uers. 6.
    Eleemosyna premittitur in celum, psal. CXXu uers. 7.
    Elephas animal castum, psal. XLIu, uers. 10.
    Eloquia Dei, igne examinata, psal. XuII, uers. 33. Eloquia Dei dulciora super mel, psal. CXuIII, uers. 103. Eloquia Dei ignita, ibid, uers. 140.
    Equus fallax, felicitas humana dicitur, psal. XXXII, uers. 17.
    Erubescere quid est, psal. XXIu, uers. 1.
    Esca panis semper est desiderabilis, psal. LII, uers. 5. Esca anime lex Dei, psal. CuI, uers. 18.
    Esse in penis est non esse; psal. XXXuIII, uers 18.
    Eudoxia uxor Theodosii, 2, muros Hierusalem ampliauit, psal. L, uers. 19.
    Euge, Euge, qualis uox est, psal. LXIX, uers. 4.
    Euangeliste sagitte Domini dicuntur, psal. XuII, uers. 16.
    Exaltari in Christo, non in seipso, psal. LXu, uers 6. Exaltare Deum sub lingua, ibid, uers. 16.
    Exsultare plus est quam letari, psal. IX, uers. 2, et psal. XXX, uers. 8.
    Extendere celum sicut pellem, psal. CIII, uers. 3.

F
    Fama de Christo, uentis uelocior fuit, psal. XuII, uers. 12.
    Fides perfecta loquitur ore quod corde credit, psal. CXu, uers. 1.
    Fieri sicut equus et mulus, quid est, psal. XXXI, uers. 11.
    Filie regum sunt anime seu Ecclesie apostolorum predicatione conuerse, psal. XLIu, uers. 10. Filia prophetarum Ecclesia dicitur, ibid., uers. 12. Filie Iude sunt anime confessorum, psal. XLuII, uers. 10.
    Filii Core, id est, filii crucis: Christiani, psal. XLI, uers. 6, et psal. LXXXII, in tit. Filii mortificatorum qui sunt, psal. LXXuIII, uers. 12. Filii excussorum, id est prophetarum, psal. CXXuI, uers. 5. Filii alieni, diaboli sunt, psal. CXLIII, uers. 8.
    Finis Christus dicitur, in quo non deficitur, sed crescitur, psal. IX, in tit. Finis noster Christus est, ad quem peruenisse uita est, psal. XXXuIII, uers. 5. Finis noster Christus est, ad quem bona cuncta referenda sunt, psal. LIu, in tit.
    Firmamentum apostoli et prophete sunt, psal. XuIII, uers. 1.
    Flumina potentes seculi dicuntur, psal. XXIII, uers. 2. Flumen Dei Christiani sunt, psal. LXIu, uers. 10. Flumen aliud baptismi, aliud persecutionis, psal. LXu, uers. 5.
    Fodere foueam et incidere in eam, psal. LuI, uers. 9.
    Fons a fouendo uel a fudendo dicitur, psal. LXuII, uers. 28.
    Fornicari a Deo, psal. LXXII, uers. 26.
    Framea, gladius bis acutus, psal. XuI, uers. 14.
    Frumentum a frumine dictum est, psal. Iu, uers. 8.
    Fugere a facie arcus, psal. LIX, uers. 4.
    Funes peccatorum in carne corrupta, psal. CXuIII, uers. 61
    Furor et ira Dei, dicitur retributio peccatorum, non motus animi, psal. II, uers. 5. Furor et ira translatiue de Deo dicuntur, psal. uI, uers. 1. Furor breuis est, ira longa, psal. uI, uers. 1, et psal. XXXuI, uers. 8.

G
    Galaad, id est aceruus testimonii, psal. LIX, uers. 7.
    Gebal . . . uallis una, psal. LXXXII, uers. 6.
    Gemitus, quasi geminatus luctus est, psal. uI, uers. 6. Gemitus alius est corporis, alius cordis, psal. XXXuII, uers. 8.
    Generationes due sunt, una ab Adam ad Christum, altera usque in finem seculi, psal. LXXXIu, uers. 5. Generatio et generatio, duo populi sunt, Iudei et gentes, psal. LXXXuIII, uers. 2.
    Gentes in fine mundi adherebunt Antichristo, Iudei Christo, psal. LuIII, uers. 8. Gentes uelut desertum erant, psal. LXuII, uers. 8. Gentes ut animalia erant, ibid, uers. 11.
    Gladius et arcus peccatoris, psal. XXXuI, uers. 14.
    Gloriari non decet nisi in Domino, psal. LI, uers. 1.
    Gradus tres, tum malorum tum bonorum psal. CXIII, uers. 3.
     Gratia in labiis Christi diffusa, psal. XLIu, uers 3.
    Gratis Deum amant boni, oderunt mali, psal. CuIII, uers. 2.
    Grauis populus Christianus cur dicitur, psal. XXXIu, uers. 21.
    Gustare Deum quam suauis est, psal. XXXIII, uers. 8.

H
    Habitatores orbis qui sunt, psal. XLuIII, uers. 1.
    Hereditare terram quid est, psal. XXIu, uers. 14. Hereditas Christi Ecclesia est, psal. XXuII, uers. 12; item, psal. XCIII, uers. 14. Hereditas nostra est futuri seculi regnum, psal. LX, uers. 5. Hereditas Dei olim populum Iudeorum fuit, psal. LXXIII, uers 3.
    Heretici aduersantur sine causa, psal. III, uers. 7. Heretici loquuntur mendacium, psal. u, uers. 6. Hereticorum ora sepulcra sunt patentia, psal. u. uers. 11. Heretici per superbiam montes, per instabilitatem passeres dicuntur, psal. X, uers. 1. Heretici legem Dei destruunt, ibid, uers. 3. Heretici plebem Christi deuorant sicut escam panis, psal. XIII, uers. 8. Heretici umbre mortis dicuntur, psal. XXII, uers. 4. Heretici cogitant mala, psal. XXXIu, uers. 5. Heretici meditantur iniquitatem, psal. XXXu, uers. 4. Heretici omnes corrupti sunt, psal. LII, uers. 2. Heretici calcaneum nostrum obseruant, psal. Lu, uers. 6. Heretici errant ab utero matris Ecclesie, psal. LuII, uers. 3. Heretici et Iudei repellunt Christum, psal. LXI, uers. 4. Heretici uerticem capilli perambulant, psal. LXuII, uers. 23. Heretici tauri, plebis anime uacce dicuntur, ibid., uers. 33. Hereticorum contradictiones sunt uelut uenti flantes, psal. LXXX, uers. 7.
    Heretici detrahunt, ideo persequendi sunt, psal. C, uers. 5. Heretici ad Ecclesiam collati, pauci sunt, psal. CuI, uers. 39. Hereticorum oratio uertitur in peccatum. psal. CuIII, uers. 6. Heretici scrutantur Scripturas ad falsitatis ambitum, psal. CXuIII, uers. 2. Hereticorum distorta uersutia, directionem cordis non habet, ibid., uers. 7. Hereticorum praue suasiones dicuntur uia mala, ibid., uers. 101. Heretici deglutiunt uiuos, psal. CXXIII, uers. 2. Heretici sicut fenum tectorum sunt, psal. CXXuIII, uers. 5. Hereticorum nequitia, psal. CXXXIX, uers. 2. Heretici laqueos abscondunt, ibid., uers. 5. Heretici reproborum electi sunt, psal. CXL, uers. 5. Hereticorum plantationes nouelle sunt, psal. CXLIII, uers. 13. Hereticis est similitudo templi, non uerum templum, ibid., uers. 14. Hereticorum promptuaria plena, ibid., uers. 15.
    Hermon mons paruus iuxta Iordanem, psal. XLI, uers. 8. Hermon, id est anathema, pro diabolo ponitur, psal. LXXXuIII, uers. 13.
    Herodius, auis est maxima, aquilam uincens, psal. CIII, uers. 19.
    Hirci quasi hirsuti sunt peccatores, psal. LXu, uers. 14.
    Holocausta Christianorum qualia sunt, psal. XLIX, uers. 9. Holocausta medullata que sunt, psal. LXu, uers. 14.
    Homicide sunt sicut paries inclinatus, psal. LXI, uers, 3.
    Homo inops, egenus et pauper, psal. XXXIu, uers. 12. Homo non habens scientiam Dei comparatur iumentis, psal. XLuIII, uers. 12. Homo ut fenum est, psal. CI, uers. 5. Homo ex se mendax, ex Deo uerax, psal. CXu, uers. 2.
    Hostes Ecclesie, adulator et blasphemus, psal. XXXIX, uers. 21.
    Humiliter sentire, psal. CXXX, uers. 3.
    Hymnus, canticum laudis Dei est, psal. uI, circa tit. Hymnus, psalmus, et psalmus cantici differunt, psal. LXuI, in tit.
    Hyssopo sanguis Christi significatur, psal. L, uers. 8.

I
    Idithum seu potius Iduthum, id est, transilitor, psal. XXXuIII, in tit., et psal. LXI.
    Idola dicuntur uanitas et mendacium, psal. Iu, uers. 3. Idola infirmitates dicuntur, psal. Xu, uers, 3. Idolum quasi dolo repertum, psal. XCuI, uers. 7.
    Ignis Spiritus sancti consumit peccata, psal. XXXuIII, uers. 4. Ignis illuminat iustos et exurit peccatores, psal. XL, uers. 4.
    Immaculatus per se nemo est nisi solus Deus, psal. CXuIII, uers. 1.
    Immolatio corporis et sanguinis Christi, psal. Xu, uers. 4.
    Impii ut rota sunt, psal. LXXXII, uers. 12. Impios in circuitu ambulare, psal. XI, uers. 9. Impii, qui Scripturas deprauant, psal. XXu, uers. 4. Impii sicut fenum cito pereunt, psal. XXXuI, uers. 2. Impius crescit ad ruinam, ib. uers. 37.
     Impugnatores nostri sunt spiritus immundi, psal. XXXIu, uers. 1.
    Incensum arietum, traditio Apostolorum est, psal. LXu, uers. 14.
    Incola quis dicitur, psal. CXIX, uers. 5.
    Increpare quid est, psal. CXuIII, uers. 21.
    Infernus dicitur quia illic anime iugiter inferuntur, psal. IX, uers. 18. Infernus duplex, superior, et inferior, psal. LXXXu, uers. 12.
    In finem, significat Christi eternale principium, psal. LXuII, in tit.
    In idipsum laudare, psal. XXXIII, uers. 3. In idipsum signat eternitatem, psal. CXXI, uers. 3.
    Ingredi sine macula, psal. XIu, uers. 2.
    Inimici nostri sunt, diaboli et peccata, psal. uI, uers. 7, et psal. IX, uers. 3. Inimici duplices, corporales et spirituales, psal. uII, uers. 1. Inimici nostri sunt affectus carnales, psal. XuII, uers. 41.
    Iniquitates et peccata quomodo differunt, psal. XXXI, uers. 1. Iniquitates supergresse caput, id est, rationem, psal. XXXuII, uers. 4.
    Insipiens Iudeus, insipiens et Gentilis, psal. XIII, uers. 1. Insipiens et stultus simul peribunt, psal. XLuIII, uers. 9. Item psal. XCI, uers. 6.
    Intellectus quo intelliguntur peccata, psal. XXXI, in titul., et uers. 10. Intellectus mandatorum Dei in Adam purus erat, psal. CXuIII, uers. 73.
    Intelligere super egenum quid est, psal. XL, uers. 1
    Interficere innocentem quid est, psal. IX, uers. 30.
    Inuocare in ueritate, psal. CXLIu, uers. 19.
    Ipsi Dauid, quid significat, psal. CXXXuII, in tit.
    Ira pro uindicta ponitur, psal. LIu, uers. 23.
    Ira ut festuca, odium ut trabs est, psal. LIu, uers. 3.
    Irasci peccatis in cubilibus, psal. Iu, uers. 5.
    Ire de uirtute in uirtutem, psal. LXXXIII, uers. 7.
    Isrel dicitur, qui facit quod lubet, psal. LXXXII, uers. 5. Isrel, id est uidens Deum, psal. XXIu, uers. 23.
    Iter, cursus uite est, psal. LXuII, uers. 21.

I
    Iacob et Isrel populus Christianus recte dicitur, psal. LII, uers. 8.
    Ianua cur a Iano dicta est, psal. LXXIII, uers. 7.
    Ieiunium quasi inedium dicitur, psal. XXXIu, uers. 16.
    Ionadab sacerdos precepit filiis suis sobrie seruire Deo, psal. LXX, in tit.
    Iubilus seu Iubilatio quid est, psal. XXXII, uers. 3, et psal. XLuI, uers. 1. Item psal. LXu, uers. 1. Item psal. LXXXuIII, uers. 15.
    Iudeus inimicus et ultor dicitur, psal. uIII, uers. 3. Iudei sunt sensu corrupti, psal. XIII, uers. 2. Iudei filii alieni dicuntur, psal. XuII, uers. 49. Iudei claudicant in fide, ibid. Iudei unicornes dicuntur, psal. XXuIII, uers. 6. Iudei commorantur in circuitu, id est cortice littere, psal. XXX, uers. 16. Iudei sunt extra numerum, scilicet iustorum, psal. XXXIX, uers. 8. Iudeorum iniquitas super muros Hierusalem, psal. LIu, uers. 10. Iudei Testamentum Dei contaminant, ibid. 23. Iudei falso loquuntur iustitiam legis, psal. LuII, uers. 1. Iudei obstinati sicut aspis, ibid., uers. 4. Iudei operarii iniquitatis, psal. LuIII, uers. 2. Iudei in fine mundi conuertentur ad Christum, ibid. uers. 7. Iudei traditi in manus gladii, psal. LXII, uers. 9. Iudeorum machinationes contra Christum, psal. LXIII, uers. 8. Iudei Deo mentiti sunt, psal. LXu, uers. 2. Iudei apposuerunt iniquitatem super iniquitatem, psal. LXuIII, uers. 32. Iudei dicuntur contra legem agentes: pagani uero iniqui, psal. LXX, uers. 5. Iudei et Isrel nunc solo nomine sunt, psal. LXXu, uers. 1. Iudei sunt generatio praua et exasperans, psal. LXXuII, uers. 10. Iudei non uere timebant Deum, psal. LXXXIu, uers 10. Iudeorum sedes est collisa, psal. LXXXuIII, uers. 43. Iudeorum instabilitas et mendicitas, psal. CuIII, uers. 9. Iudei, ut apes, non sibi, sed aliis mellificauerunt psal. CXuII, uers. 12.
    Iudas traditor, filius iniquitatis dicitur, psal. LXXXuIII, uers. 22. Iudas uxorem habuit et filios, psal. CuIII, uers. 8.
    Iudicantur in equitate sancti, in iustitia peccatores, psal. IX, uers. 8, et psal. XCuII, uers. 10. Iudicari a Deo quomodo petit Christianus, psal. XLII, uers. 1.
    Iudicium Christo datum secundum humanam naturam, psal. LXXI, uers. 1.
    Iudicium extremum simile dicitur tempestati, psal. LXXXII, uers. 14.
    Iurare in dolo quid est, psal. XXIII, uers. 4. Iurare Deo conuenit, homini prohibetur, psal. LXXXuIII, uers. 4. Iurare dupliciter accipitur, psal. CuIII, uers. 106.
    Iustitiam Dei a se repellere quid est, psal. XuII  uers. 25. Iustitie recte que dicuntur, psal. XuIII, uers. 9. Iustitia Dei est parcere penitenti, psal. LXX, uers. 1.
    Iustus est sicut palma et sicut cedrus, psal. XCI, uers. 12.
    Iuuencule tympanistrie uirgines sacre sunt, psal. LXuII, uers. 27.
    Iuuentus nouitas uite dicitur, psal. XLII, uers. 4. Iuuentus dicitur quo tempore pugnatur contra uitia, psal. LXuII, uers. 27.

L
    Labia Christi duo testamenta sunt, psal. Xu, uers. 4. Labia Christi sancti predicatores sunt, psal. XXXIX, uers 12.
    Labor labiorum mendacium est, psal. CXXXIX, uers. 10.
    Lacus quid, psal. uII, uers. 16. Lacus hoc seculum aut infernum significat, psal. XXuII, uers. 1. Lacus miserie et lutum fecis quid est, psal. XXXIX, uers. 2. Lacus uarie accipitur, psal. LXXXuII, uers. 6.
    Letari in Domino, non in seipso, psal. XXXI, uers. 14.
    Letitia uera est recte credere, psal. Iu, uers. 7.
    Lamenta in funere fiunt, psal. LXXuII, uers. 69.
    Laqueus mortis est reatus peccati originalis, psal. XuII, uers. 6. Laqueus iuxta uiam est, non in uia, psal. CXuIII, uers. 110.
    Latum mandatum Dei caritas est, psal. CXuIII, uers. 96.
    Laus Dei quomodo semper est in ore nostro, psal. XXXIII, uers. 1, et psal. XXXIu, uers. 32. Laus Dei non est nisi in sanctis, psal. XLuII, uers. 9.
    Lauare manus in sanguine peccatoris, psal. LuII, uers. 10.
    Lectus ab electis et mollibus herbis dictus est, psal. uI, uers. 6.
    Legislator Antichristus dicitur, sed falso, psal. IX, uers. 21.
    Leoni et Christus et diabolus comparatur, psal. uII, uers. 2.
    Lex Domini immaculata, Christus est, psal. XuIII, uers. 8. Legis mysteria sicut cera liquescens, psal. XXI, uers. 15. Lex oris tui super millia auri et argenti, psal. CXuIII, uers. 71. Lex non est bonis scandalum, ibid., uers. 165.
    Liberari de sanguinibus est absolui a peccatis, psal. L, uers. 15. Liberari pedes de lapsu, non hic, sed in futuro seculo prestatur, psal. Lu, uers. 13.
    Locupletata per Christum terra, psal. LXIu, uers. 9.
    Locus pascue quid est, psal. XXII, uers. 1.
    Loqui ore non corde, psal. XXI, uers. 7. Loqui aduersus Deum iniquitatem, quid est, psal. LXXIu, uers. 5.
    Lumen uultus Dei, signum crucis et gratia Dei est, psal. Iu, uers. 7. Lumen semitis nostri sancta Scriptura est, psal. CXuIII, uers. 105.

M
    Magnificare Dominum quid est, psal. LXIX, uers. 5.
    Malum a quo custodit Dominus, quale est, psal. CXX, uers. 7.
    Mandare salutes Iacob, quid est, psal. XLIII, uers. 6. Mandare testamentum in eternum, psal. CX, uers. 8.
    Mandata Dei intelligere est secundum ea operari, psal. CXuIII, uers. 95.
    Mane precari est in lucida conuersatione degere, psal. u, uers. 3. Mane letitiam, uespera tristitiam designat, psal. LXIu, uers. 8. Mane tempus uenie est, psal. CXLII, uers. 9.
    Mansueti et mites qui sunt, psal. XXIu, uers. 10, et psal. XXXuI, uers. 11.
    Mare gentes dicuntur, psal. LXXXuIII, uers. 25, et psal. XCIu, uers. 5.
    Martyres quomodo exauditi sunt, psal. XXXIII, uers 17. Martyres facit non pena, sed causa, psal. XXXIu, uers. 26. Martyres uelut oues escarum fuere, psal. XLIII, uers. 13 et 24. Martyres in passione hilares fuere, psal. CXuIII, uers. 159.
    Matutina susceptio est tempus resurrectionis, psal. XXI, in tit.
    Media nocte surgendum ad laudem Dei, psal. CXuIII, uers. 62.
    Meditari legem Dei tota die, ibid., uers. 97.
    Meditatio legis potius in opere quam in lectione consistit, psal. CXuIII, uers. 77.
    Memor Dei super stratum in prosperis, psal. LXII, uers. 7. Memor mandatorum Dei quis est, psal. CII, uers. 18. Memor iudiciorum Dei non peccat, psal. CXuIII, uers. 52.
    Mendaces filii hominum in stateris, psal. LXI, uers. 9.
    Mensa, Scriptura sacra dicitur, psal. XXII, uers. 6. Mensa Iudeis facta in laqueum, psal. LXuIII, uers. 27.
     Metabole quedam locutionis figura est, psal. u, uers. 1.
    Mirabilia legis sunt mysteria spiritualia, psal. CXuIII, uers. 18 et 129.
    Misericordia cordis, miseratio operis est, psal. XXIu, uers. 6. Misericordiam a Deo petere, optima est reorum defensio, psal. L, uers. 1. Misericordia Dei melior super uitas, psal. LXII, uers. 4. Misericordia et iudicium seu ueritas, in omnibus operibus Dei, psal. CX, uers. 1. Misericordia Dei magna est super celos, psal. CuII, uers. 4.
    Monachus, id est solitarius, ab omni peccato diuisus, psal. LXuII, uers. 6.
    Montes eterni prophete et apostoli dicuntur, psal. LXXu, uers. 4. Montes sancti itidem prophete et apostoli dicuntur, psal. LXXXuI, uers. 1. Montes fumigantes, psal. CXLIII, uers. 6.
    Mors peccatorum pessima, psal. XXXIII, uers. 21. Mors martyrum, non mors, sed umbra mortis est, psal. XLIII, uers. 21. Mors martyrum pretiosa et uitalis, psal. CXu, uers. 5. Mors Christi sessio dicitur, psal. CXXXuIII, uers. 1.
    Mortuus dicitur qui mandata Dei non seruat, psal. CXuIII, uers. 17. Mortuus seculi quis dicitur, psal. CXLII, uers. 4.
    Moyses et Aaron quomodo interpretantur, psal. LXXuI, uers 20.
    Mundus iste cur mare dicitur, psal. LXIu, uers. 6. Mundus iste locus peregrinationis est, psal. CXuIII, uers. 54. Mundus iste nox dicitur, psal. XIX, uers. 55. Mundus iste desertum dicitur, psal. CXXXu, uers. 16. Mundus iste spelunca dicitur, psal. CXLI, in tit.

N
    Necessitates dicuntur aduersitates seu uenialia peccata, psal. XXIu, uers. 18. Necessitas, in nece posita, id est in peccato, psal. XXXIX, uers. 9.
    Nemo Dei iudicium sine misericordia sustinere potest, psal. CXLII, uers. 2.
    Nequitia, uoluntaria malitia, psal. XXXuI, uers. 8.
    Nescit Deus id quod perit, scit quod manet, psal. I, uers. 7.
    Nimis dupliciter exponitur, psal. CuIII, uers. 29.
    Nimium in diuina militia uirtus est, psal. CXuIII, uers. 4.
    Nomen Dei, Dominus, uel Est, psal. IX, uers. 10. Nomen Christi ante solem permanet, psal. LXXI, uers. 17.
    Nouus gradus mysterium Trinitatis est, psal. CXXuII, in tit.
    Nubes prefulgure, eloquia diuina uel apostoli sunt, psal. XuII, uers. 14. Nubes prophete intelliguntur, psal. LuI, uers. 13. Nubes predicatores dicuntur, psal. LXXuI, uers. 16, et psal. LXXXuIII, uers. 7.

O
    Obdormire in morte quid est, psal. XI, uers. 4.
    Obliuisci Deum quid est, psal. IX, uers. 18, et psal. XLIX, uers. 23.
    Obseruat peccator iustum insidiose, psal. XXXuI, uers. 12.
    Occidere peccatores, psal. CXXXuIII, uers. 18.
    Oculos in terram declinare quid est, psal. XuI, uers. 12.
    Oculus quasi ocior lux, psal. uI, uers. 7.
    Odisse disciplinam, psal. XLIX, uers. 18. Odisse inimicos Dei, psal. CXXXuIII, uers. 20 et 21.
    Offerre munera in circuitu, psal. LXXu, uers. 11.
    Og, id est conclusio, diabolus est, psal. CXXXIu, uers. 11, et psal. CXXXu, uers. 20.
    Oleum peccatoris, adulatio, psal. CXL, uers. 6.
    Olla spei nostre, tribulatio sanctorum, psal. LIX, uers. 8.
    Onagri dicuntur Iudei, psal. CIII, uers. 12.
    Opera sancta solum in Ecclesia sunt, psal. CXXXIII, uers. 3. Opera sua Deus in nobis coronat, psal. CXLIu, uers. 9.
    Opprobrium malis boni sunt, psal. LXuIII, uers. 13.
    Orandum pro inimicis, psal. uI, uers. 10.
    Orare expansis manibus, psal. CXLII, uers. 6.
    Oratio et deprecatio differunt, psal. XXXuIII, uers. 16.
    Ordinare testamentum Christi super sacrificia, psal. XLIX, uers. 6.
    Os abundare malitia, quid est, psal. LXIX, uers. 20.
    Ossa mentis fortitudinem designant, psal. uI, uers. 2, psal. XXXIu, uers. 11. Item psal. L, uers. 9.

P
    Panes anime sunt lacryme, psal. XLI, uers. 3. Panis doloris itidem lacryme sunt, psal. CXXuI, uers. 3.
    Parabola et propositiones differunt, psal. LXXuII, uers. 2. Parabola quid est, psal. LXuIII, uers. 14.
    Paradisus, terra uiuentium, psal. XIu, uers. 7.
    Paratus ad mandata Dei quis est, psal. CXuIII, uers. 60.
    Passeribus monachi comparantur, psal. CIII, uers. 18.
    Patres nostri, prophete et apostoli sunt, psal. XLIII, uers. 1
     Patriarche Christi dicuntur, psal. CIu, uers. 15.
    Paulus apostolus dicitur Beniamin adolescentulus, psal. LXuII, uers. 29.
    Pauper et inops differunt, psal. XXXuI, ueres. 15. Pauperes sunt Christiani qui mundi opes despiciunt, psal. LXuIII, uers. 38. Pauperes Dei qui sunt, psal. LXXI, uers. 2.
    Pax celestis in idipsum, id est, immutabilis est, psal. Iu, uers. 9. Pacem habere cum Domino, quid est, psal. LXu, uers. 2.
    Peccant qui sacerdotibus non obediunt, psal. LXXuII, uers. 36. Peccatur tribus modis, cogitatione, dicto, et facto, psal. I, uers. 1.
    Peccatores differunt a iustis et ab impiis, psal. I, uers. 6. Peccatores pecora dicuntur, psal. uIII, uers. 9. Peccatores ut lutum delebuntur, psal. XuII, uers. 46. Peccatores sicut puluis proiiciuntur, psal. XXXIu, uers. 6. Peccatores ut fumus deficiunt, psal. LXuII, uers. 2. Peccatores pacem in conscientia non habent, psal. LXXII, uers. 3. Peccatores exaltare cornu, psal. LXXIu, uers. 4.
    Peccatum ocultum et alienum differunt, psal. XuIII, uers. 13. Peccata nostra multa sunt, psal. XXIu, uers. 12. Peccatum non imputari quid est, psal. XXXI, uers. 2. Peccatum originale ex Adam trahitur, psal. L, uers. 6.
    Peregrinationes Abrahe, psal. CIu, uers. 13.
    Peregrini sumus hic omnes, psal. XXXuIII, uers. 17.
    Pes anime amor est, psal. IX, uers. 16. Pes affectus mentis dicitur, psal. XXXu, uers. 12.
    Petendum a Deo assidue, psal. CXuIII, uers. 124.
    Petitio cordis quid est, psal. XXXuI, uers. 4.
    Pharao diabolum significat, psal. CXXXIu, uers. 9.
    Philosophi cur pisces maris dicuntur, psal. uIII, uers. 8.
    Philosophorum scripta ad sacram Scripturam nichil sunt, psal. CXL, uers. 7.
    Pinguedo anime quid est, psal. LXII, uers. 6.
    Pingues terre qui sunt, psal. XXI, uers. 32.
    Plaudere manibus allegorice est bona opera facere, psal. XLuI, uers. 1.
    Penitens cur assimilatur pelicano psal. CI, uers. 7.
    Ponere scandalum fratri, psal. XLIX, uers. 21. Ponere os in celum, psal. LXXII, uers. 9.
    Porte mortis diaboli et heretici sunt, psal. IX, uers. 14. Porte eternales sunt fides et caritas, psal. XXIII, uers. 7. Porta Christus. Porte apostoli sunt et prophete, psal. CXuII, uers. 19.
    Predicatores in Ecclesia sunt sicut turres, psal. XLuII, uers. 11.
    Preuaricatores qui sunt, psal. CXuIII, uers. 158.
    Principes mali sunt persecutores et diaboli, ibid., uers. 161.
    Prodigium sunt in hoc mundo peccatoribus fideles, psal. LXX, uers. 8. Prodigia quasi porro dicentia, psal. LXXuII, uers. 48, et psal. CIu, uers. 26.
    Prophete sepe preteritum pro futuro ponunt, psal. XLIII, uers. 9. Prophete cur uidentes dicti sunt, psal. LXXXuIII, uers. 19.
    Proximi nostri omnes sunt homines, psal. XIu, uers. 4.
    Psallere et cantare differunt, psal. XX, uers. 13, et psal. XXuI, uers. 11. Psallere sapienter quid est, psal. XLuI, uers. 7. Psallere Domino in cithara quid est, psal. XCuII, uers. 7.
    Psalmodia quid est, psal. CXXXuI, uers. 7.
    Psalmus cantici quid est, psal. LXXIu, circa tit. Psalmus differt a cantico, psal. Iu, circa tit. Psalmo Deus magis opere quam uocibus laudatur, psal. XuII, uers. 53.
    Psalterium et cithara quomodo differunt, psal. XXXII, uers. 2, et psal. XuII, uers. 24. Psalterium similitudo est corporis Domini, psal. XLuIII, uers. 4. Psalterio comparantur actus nostri, psal. CuII, uers. 1.
    Pueri dicuntur Christiani a simplicitate et puritate mentis, psal. CXII, uers 1. Puer ab innocentie puritate Christus, psal. LXuIII, uers. 21.
    Puluis dicitur homo terrenus et impius, psal. 1, uers. 5.
    Pupilla oculi quasi pusilla dicitur, psal. XuI, uers. 9.
    Pusillum tempus est quod usque ad diem iudicii restat, psal. XXXuI, uers. 10.
    Puteus interitus, gehenne profunditas, psal. LIu, uers. 26. Puteus in bonam et malam partem accipitur, psal. LXuIII, uers. 9.

Q
    Querere mendacium, psal. Iu, uers. 3. Querere faciem Dei, psal. XXIII, uers. 6. Querere mala. psal. LXX, uers. 14. Querere sibi escam a Deo, psal. CIII, uers. 22.
    Quis sepe pro raritate ponitur, psal. XXIII, uers. 3.

 R
    Rana hereticorum loquacitatem significat, psal. LXXuII, uers. 50.
    Recti corde qui sunt, psal. LXIII, uers. 11, et psal. CXXIu, uers. 4.
    Reges dicuntur quilibet Christiani boni, psal. CI, uers. 16.
    Regnum omnium seculorum, psal. CXLIu, uers. 13.
    Reliquie Iudeorum conuertende ad Christum, psal. XX, uers. 12. Reliquie iustorum manent, impiorum pereunt, psal. XXXuI, uers. 39 et 40.
    Reminisci est ad Dominum per penitentiam reuerti, psal. XXI, uers. 29.
    Renum increpatio, psal. Xu, uers. 7.
    Reptilia maris, id est huius mundi, demones sunt, psal. CIII, uers. 26.
    Requies anime bona conscientia est, psal. CXIu, uers. 7.
    Respicit Deus aliter peccata, aliter hominem, psal. XXXII, uers. 13.
    Resurrectio duplex, una a uitiis, altera in uitam eternam, psal. XIX, uers. 9.
    Retributio quadruplex, psal. XXuII, uers. 6.
    Rex et gigas per similitudinem quis dicitur, psal. XXXII, uers. 16. Rex peccat soli Deo, plebeius autem Deo et regi, psal. L, uers. 5.
    Rhamnus est genus spinarum, aculeis asperum, flore gratum, psal. LuII, uers. 9.
    Ridebunt iusti super peccatores, psal. LI, uers. 6.
    Riui apostoli dicuntur, psal. LXIu, uers. 11.
    Rogare pro interrogare, psal. CXXI, uers. 6.
    Ros Hermon diuina Scriptura dicitur, psal. CXXXII, uers. 3.
    Ruina ex disputatione hereticorum, psal. CXLIII uers. 17.

S
    Sacrificare uoluntarie quid est, psal. LIII, uers. 6.
    Sacrificium Ecclesie est corporis et sanguinis Christi immolatio, psal. XIX, uers. 3. Sacrificia taurorum prosunt si in pauperes erogentur, psal. XLIX, uers. 14. Sacrificium laudis est, mori mundo, offerri Christo, ibid., uers. 15. Sacrificium nostrum, non sanguine, sed lacrymis perfundi debet, psal. L, uers. 18. Sacrificium iustitie passio Christi est, psal. L, uers. 18. Sacrificium uespertinum, psal. CXL, uers. 2.
    Sagitte Christi acute, quia corda penetrant ut sanent, psal. XLIu, uers 7.
    Salix lignum infructuosum, psal. CXXXuI, uers. 2.
    Salomon typus Christi, psal. LXXI, in tit.
    Saluat Dominus homines et iumenta, psal. XXXu, uers. 7. Saluari pro nichilo quid est, psal. Lu, uers. 7.
    Sancti dicuntur celi, in quibus Deus habitat, psal. II, uers. 4. Sancti uota distinguunt, psal. LXXu, uers. 12. Sancti ut cerui sunt, psal. CXL, uers. 10.
    Sanguis Christi purificat, non cruentat, psal. CXXIX, uers. 7.
    Sapienter petere quid est, psal. XXI, uers. 2.
    Sapientia in diuinis mysteriis: prudentia in moribus, psal. XLuIII, uers. 3.
    Scandalum Grece sinistrum significat, psal. Cu, uers. 34.
    Scrutari legem Dei inter malignos non licet, psal. CXuIII, uers. 115.
    Scutum quasi sculptum dicitur, psal. XXXIu, uers. 2. Scuto coronat Deus, psal. CII, uers. 4.
    Secunda Sabbati Ecclesia catholica est, psal. XLuII, in tit.
    Sedes Dei dicuntur sancti, psal. CXXI, uers. 5.
    Semen Iacob et semen Isrel, psal. XXI, uers. 24 et 25.
    Semen opera hominis dicuntur, psal. XXXuI, uers. 26, et psal. CXI, uers. 1.
    Semite iustitie sunt dilectio Dei et proximi, psal. XXII, uers. 3. Semita dicitur quasi semiuia, psal. XXIu, uers. 4, et psal. CXuIII, uers. 35.
    Senecta et senium differunt, psal. LXX, uers. 19.
    Septem psalmi penitentiales, et septem modi remittendi peccata, psal. uI, uers. 1. Septem dona Spiritus sancti, psal. XI, uers. 7.
    Septies in die laudem dicere, psal. CXuIII, uers. 164.
    Septuplum significat perfectionem psal. LXXuIII, uers. 13.
    Sepulcrum dicuntur mentes infidelium, psal. XCuII, uers. 12.
    Seruus a seruando dictus est, psal. CXuIII, uers. 122. Serui Domini qui sunt, psal. CXIII, uers. 1.
    Silo significat sacerdotium Aaron a Deo reiectum, psal. LXXuII, uers. 66.
    Singularis quis dicitur, psal. CXL, uers. 11.
     Sion Ecclesiam designat, psal. II, uers. 6, et psal. IX, uers. 11. Sion: speculatio diuinitatis, psal. XIX, uers. 2. Sion paruus colliculus prope templum Hierusalem, psal. LXuIII, uers. 40.
    Sitiens Deum anima quid facit, psal. LXII, uers. 2.
    Sortes nostre in manu Dei, psal. XXX, uers. 18.
    Species Iacob dilecta quid est, psal. XLuI, uers. 4.
    Spes Ecclesie dicitur singularis, psal. Iu, uers. 10. Spes omnium finium terre Deus, psal. LXIu, uers. 6.
    Spinam configit, quid est, psal. XXXI, uers. 4.
    Spiritus rectus innouatur in nobis per Christum, psal. L, uers. 11. Spiritus principalis quis est in nobis, ibid., uers. 13.
    Subditus Deo quis est, psal. LXI, uers. 1.
    Substantia apud Christum bone conscientie possessio est, psal. XXXuIII, uers. 11.
    Sum est uerbum Dei proprium, indicans Trinitatem, psal. XLII, uers. 8.
    Superbi comparantur cedris, psal. XXuIII, uers. 5. Superbi sunt qui peccant et satisfacere nolunt, psal. CXuIII, uers. 118.
    Superbia, delictum maximum, psal. XuIII, uers. 14.
    Supplantare quid est, psal. XXXuI, uers. 33.
    Surgere ante lucem, psal. CXXuI, uers. 3.
    Sustinere Dominum tota die, psal. XXIu, uers. 5.
    Synagoga, collectio reproborum, psal. uII, uers. 7.

T
    Tabernaculum a taberna et cenaculo dicitur, psal. XIu, uers. 1. Tabernaculum Dei, Ecclesia uel celestis mansio est, psal. XLII, uers. 3. Tabernacula peccatorum uita presens est, psal. LXXXIII, uers. 11.
    Tacere peccata malum est, psal. XXXI, uers. 3.
    Tauri pingues: feroces Iudeorum principes, psal. XXI, uers. 12.
    Tempestas ualida erit dies iudicii, psal. XLIX, uers. 4.
    Templum mirabile in equitate Christus est uel Ecclesia, psal. LXIu, uers. 5.
    Tempus beneplaciti est tempus incarnationis uel passionis Christi, psal. LXuIII, uers. 16. Tempus malum, dies iudicii est, psal. XXXuI, uers. 20.
    Tentare quid est, psal. LXXuI, uers. 21.
    Tentatio duplex, una Dei, altera diaboli, psal. XXu, uers. 2.
    Terra interfecta tropice dicitur, psal. Cu, uers. 37. Terra deserta inuia et inaquosa est iste mundus, psal. LXII, uers. 3.
    Terribilis Deus regibus terre, psal. LXXu, uers. 12.
    Terrigene dicuntur peccatores terrena sectantes, psal. XLuIII, uers. 2.
    Testamentum in Scripturis pro omni pacto accipitur, psal. LXXXII, uers. 5. Testamenta duo per Christum copulata, psal. LXXXIu, uers. 11. Testamentum eternum proprie lex noua dicitur, psal. CIu, uers. 10.
    Thesaurizare quomodo debemus, psal. XXXuIII, uers. 19.
    Timor Domini, caritas seu reuerentia mixta cum pauore, psal. XuIII, uers. 10. Timor Dei utilis et efficax, psal. XXI, uers. 24. Timor Dei dulcedinem, timor humanus amaritudinem habet, psal. XXXIII, uers. 11. Timor Dei duplex, seruilis et castus, psal. CXuIII, uers. 63.
    Titulorum utilitas in psalmis, psal. II, circa tit.
    Torrens dicitur sapientia Christi, psal. XXXu, uers. 9. Torrentes iniquitatis sunt turba iniquorum Ecclesiam conturbantium, psal. XuII, uers. 5.
    Tribulari ex corde est deflere peccata, psal. XXXIII, uers. 18.
    Tribus Domini testimonium Isrel, psal. CXXI, uers. 4.
    Trinitas personarum indicatur, psal. u, uers. 2.
    Tristitia duplex: mala de aduersis huius mundi, bona de peccatis, psal. XLII, uers. 5.
    Tropus et tropologia in Scripturis psal. III, uers. 6.
     Tuba canere quando solebant Iudei, psal. LXXX, uers. 3.
    Tube ductiles et tube cornee quid significant, psal. XCuII, uers. 7.
    Tunica indiuisa Christi Ecclesie unitatem designat, psal. XXI uers. 19.

U
    Umbra mortis quid est, psal. CuI, uers. 14.
    Unicornis significat unicam Christi Ecclesiam, psal. LXXuII, uers. 75. Unicornes superbi dicuntur, psal. XXI, uers. 22.
    Unicus et pauper dicitur populus Christianus, psal. XXIu, uers 17. Unica dicitur anima Christi uel Ecclesia, psal. XXXIu, uers. 20.
    Usque ad cornu altaris, id est usque ad communionem, psal. CXuII, uers. 26.
    Usura prohibita, psal. XIu, uers. 6, et psal. LIu, uers. 11 Usura spiritualis in peccatoribus, psal. LXXI, uers. 14.

u
    uani qui sunt, psal. XXu, uers. 4, et psal. LI, uers. 7.
    uanitas uacua et superuacua, psal. XXX, uers. 7. uanitas mutabilitas mentis, psal. XXXuIII, uers. 8. uanitatis mundane opera sunt sicut tela aranee, ibid., uers. 15. uanitates et insanie false que sunt, psal. XXXIX, uers. 6.
    uelata Iudeis lex Moysi, psal. CXuIII, uers. 135.
    uerbum asperum quid est, psal. XC, uers. 3. uerbum Dei permanet in celo, id est in sanctis et angelis, psal. CXuIII, uers. 89.
    uersus in exitu uite dicendus, psal. CXu, uers. 7.
    uertex quid est, psal. uII, uers. 17.
    uesperum, presens uita, psal. XXIX, uers. 6.
    uestigia Christi sunt eius apostoli, psal. XuI, uers. 6.
    uie dure, uirtutum: iter uitiorum leue est, psal. XuI, uers. 5. uie Domini sunt dilectio Dei et proximi, psal. XuII, uers. 24. uia Dei dura, sed tuta; uia terre mollis, sed plena latronibus, psal. XXXuI, uers. 24. uie Domini sunt apostoli et prophete, psal. CXXuII, uers. 1.
    uibrare quid est, psal. uII, uers. 13.
    uidere uoluntatem Domini quid est, psal. XXuI, uers. 8.
    uigilare ad Deum diluculo, psal. LXII, uers. 1.
    uindicte diuine ordo et processus, psal. LXXuII, uers. 54. uindicta quam Christianus petit bona est, psal. LXXuIII, uers. 11.
    uinea prefigurat Ecclesiam, que sola persecutionibus crescit, psal. LXXIX, uers. 9. uinea Iudaica in Christianam commutata, ibid., uers. 10.
    uinum compunctionis uirtus penitentie, psal. LIX, uers. 3.
    uirga directionis, regula equitatis in iudicio Christi, psal. XLIu, uers. 8. uirga peccatorum potestas tyrannorum dicitur, psal. CXXIu, uers. 3.
    uirgo centesimum, uidua sexagesimum fert fructum, ibid., uers. 16.
    uiri sanguinum qui sunt, psal. u, uers. 7, et psal. XXu, uers. 9. Item, psal. LIu, uers. 27.
    uiriliter agere quid est, psal. XXX, uers. 31.
    uisitare in uirga quid est, psal. LXXXuIII, uers. 32.
    uita uera que est, psal. CXuIII, uers. 77.
    uolucres celi dicuntur homines superbi, psal. uIII, uers. 8.
    uoluntaria sacrificia que sunt, psal. CXuIII, uers. 108.
    uoluntas Dei bona nobis ut scutum est, psal. u, uers. 15. uoluntas labiorum Christi fraudata non fuit, psal. XX, uers. 2.
    uultus Domini super malos: psal. XXXIII, uers. 16.

Z
    Zelus duplex, bonus et malus, psal. CXuIII, uers. 139.
    Ziphei designant peccatores in hoc mundo florentes, psal. LIII, in tit.







ORDO RERUM QUAE IN HOC TOMO CONTINENTUR.


SANCTUS BRUNO HERBIPOLENSIS EPISCOPUS.

    Prolegomena. 9
    De S. Brunonis uita et rebus gestis. 9
    De Brunonis sanctitate et cultu. 19
    De Brunonis scriptis. 23
     Presidia critica.---Quid in hac editione prestitum fuerit. 27
    Appendix documentorum. 31
    EXPOSITIO PSALMORUM, CANTICORUM, ORATIONIS DOMINICAE ET SYMBOLORUM. 39
    Sancti Brunonis Prolegomena. 39
    EXPOSITIO PSALMORUM. 50
     COMMENTARIUS IN CANTICA. 530
    Canticum Isaie prophete. 530
    Canticum Ezechie regis. 531
    Canticum Anne. 535
    Canticum Moysi. 538
    Oratio Habacuc prophete pro ignorantiis. 512
    Canticum Moysi. 545
    Canticum Zacarie. 554
    Canticum sancte Marie ad uesperam. 555
    Canticum Simeonis. 558
    COMMENTARIUS IN ORATIONEM DOMINICAM, SYMBOLUM APOSTOLORUM ET FIDEM ATHANASII. 558
    Oratio Dominica. 558
    Symbolum apostolorum. 559
    Laudes post nocturnum. 562
    Fides catholica sancti Athanasii episcopi. 562

GREGORIUS uI PAPA.
    Notitia historica. 570
    GREGORII uI EPISTOLAE ET PRIuILEGIA. 574

CLEMENS II PAPA.
    Notitia historica. 578

OLIuA AUSONENSIS SIuE uICENSIS EPISCOPUS.
    Notitia historica. 590
    OLIuAE SERMO IN NATALIS. NARCISSI EPISCOPI. 591
    DE CONuERSIONE BEATAE AFRAE. 594
    OLIuAE EPISTOLAE. 599
    uicensis ecclesie consecratio. 603
    Concilii Narbonensis synodica. 607

RODULFUS GLABER CLUNIACENSIS MONACHUS.
    Notitia historica. 610
    RODULFI GLABRI HISTORIARUM SUI TEMPORIS LIBRI QUINQUE. 611
    Rodulfi Glabri Prefatio. 611
    LIBRI PRIMUS. 613
    CAPUT PRIMUM.---De diuina quaternitate. 614
    CAP. II.---De Rodulfo rege. 618
    CAP. III.---De Lothario rege. 618
    CAP. Iu.---Qui post modum Rome imperatores exstiterint. 618
    CAP. u.---De paganorum plagis. 623
    LIBER SECUNDUS. 627
    CAPUT PRIMUM.---De electione Hugonis in regem. 627
    CAP. II.---De cetu maris, et occidentalium bellis. 630
    CAP. III.---De Conano duce Brittonum, et Fulcone Andegauorum. 631
    CAP. Iu.---De monasterio Lucacense. 631
    CAP. u.---De portento Aureliane urbis mirabili. 634
    CAP. uI.---De prelationibus turpis lucri arreptis. 635
    CAP. uII.---De incendiis et mortibus nobilium. 638
    CAP. uIII.---De Henrici ducis morte, et uastatione Burgundie. 638
    CAP. IX.---De fame ualida et infestatione Sarracenorum. 639
    CAP. X.---De inundantia lapidum. 642
    CAP. XI.---De Leutardo insaniente heretico. 643
    CAP. XII.---De herese in Italia reperta. 643
    LIBER TERTIUS. 643
    Prefatio. 643
    CAP. PRIMUM.---De Stephano rege Hungrorum, et bellis Beneuentanorum. 646
    CAP. II.---De Roberto rege Francorum. 647
    CAP. III.---De stella comete, que apparens plurima portendit. 650
    CAP. Iu.---De innouatione ecclesiarum in toto orbe. 651
    CAP. u.---De monasteriis reedificatis bene a Willermo abbate, uel institutis.
    CAP. uI.---De sanctorum pignoribus ubique reuelatis. 655
    CAP. uII.---De euersione templi Hierosolymorum, et cede Iudeorum. 658
    CAP. uIII.---De heresi apud Aurelianos reperta. 659
    CAP. IX.---De filiis regis eiusdem. 663
    LIBER QUARTUS. 669
    Prefatio. 670
    CAPUT PRIMUM.---De uniuersalitate Ecclesie a Constantinopolitanis iniuste requisita. 670
    CAP. II.---De heresi in Italia inuenta. 671
    CAP. III.---Quod peccatis hominum exigentibus, Domino permittente, a nequam spiritibus aliquando fiant miracula. 674
    CAP. Iu.---De fame ualidissima que contigit in orbe terrarum. 675
     CAP. u.---De pace et abundantia anni millesimi a passione Domini. 678
    CAP. uI.---De confluentia populi totius orbis, que ad sepulcrum Domini Hierosolymis facta est. 679
    CAP. uII.---De preliis Sarracenorum aduersus Christianos in Africe partibus. 682
    CAP. uIII.---De Leuticorum prelio aduersus Christianos in partibus Aquilonis. 683
    CAP. IX.---De signo quod in sole apparuit. 683
    LIBER QUINTUS. 685
    CAPUT PRIMUM.---uarie questiones. 686
    CAP. II.---De bello mire gesto. 694
    CAP. III.---De tertia eclipsi solis. 695
    CAP. Iu.---De dissensione Lugdunensis presulatus. 695
    CAP. u.---De exstirpatione Simoniaca. 698

SEIFRIDUS ABBAS TEGERNSEENSIS.
    uITA S. GUILLELMI ABBATIS DIuIONENSIS. 698
    SEIFRIDI EPISTOLAE. 719
    Epitaphium Seifridi. 723

uASO LEODIENSIS EPISCOPUS.
    uita uasonis. 726
    uASONIS EPISTOLAE. 763
    CHARTA uASONIS. 763

ODORANNUS MONACHUS S. PERTI uIuI.
    Notitia historica. 766
    ODORANNI CHRONICON. 770
    HISTORIA TRANSLATIONIS SS. SAuINIANI, POTENTIANI SOCIORUMQUE MARTYRUM. 777
    ODORANNI OPUSCULA. 799
    Prologus. 799
    OPUSCULUM PRIMUM. 802
    OPUSC. II. 803
    OPUSC. III. 803
    OPUSC. Iu. 806
    OPUSC. u. 807
    OPUSC. uI. 810
    OPUSC. uII. 814
    OPUSC. uIII. 818
    OPUSC. IX et X. 819
    OPUSC. XI. 822
    OPUSC. XII. 823
    OPUSC. XIII. 826
    HYMNUS IN S. SAuINIANUM SOCIOSQUE EIUS. 826
    EPITAPHIA SENONENSIA. 830

S. ODILO ABBAS CLUNIACENSIS u.
    S. Odilonis elogium historicum. 831
    uita S. Odilonis, auctore Iotsaldo monacho. 898
    S. ODILONIS EPISTOLAE. 939
    uITA BEATI MAIOLI ABBATIS. 943
    HYMNI QUATUOR IN uIGILIA B. MAIOLI. 962
    uITA ADALHEIDAE IMPERATRICIS. 963
    MIRACULA ADALHEIDIS REGINAE. 983
    S. ODILONIS SERMONES. 991
    SERMO PRIMUS.---De Natiuitate Domini Saluatoris. 991
    SERMO II.---De Epiphania Domini. 995
    SERMO III.---De Purificatione sancte Dei genitricis Marie. 999
    SERMO Iu.---De Incarnatione Dominica. 1001
    SERMO u.---De resurrectione Domini. 1004
    SERMO uI.---De eadem resurrectione Domini. 1005
    SERMO uII.---De eadem resurrectione. 1009
    SERMO uIII.---De ascensione Domini Saluatoris. 1011
    SERMO IX.---In die Pentecostes. 1014
    SERMO X.---De admirabili precursoris Christi Ioannis Baptiste natiuitate. 1019
    SERMO XI.---In uigilia apostolorum Petri et Pauli. 1020
    SERMO XII.---De assumptione Dei genitricis Marie. 1023
    SERMO XIII.---De Natiuitate beate Marie uirginis. 1028
    SERMO XIu.---De Natiuitate beate Marie. 1029
    SERMO Xu.---De sancta Cruce. 1031
    S. ODILONIS CREDULITAS. 1035
    S. ODILONIS CARMINA SACRA ET PRECES. 1035
    Hymnus in Assumptione S. Marie. 1035
    Ad crucem adorandam oratio. 1037
    APPENDIX AD S. ODILONEM. 1039
    I.---Preceptum Ottonis imp. de S. Maiolo de Papia. 1039
    II.---Preceptum Rodulfi regis de Chauiniis, Blenosco, sancto uictore et aliis capellis. 1039
    III.---Charta eiusdem regis de S. Blasio in uinculis, cum omnibus pertinentiis suis. 1041
     Iu.---Charta Amedei comitis de ecclesia S. Mauritii in pago Multacena. 1042
    u.---Hymnus de S. Odilone. 1041
    Missa B. Odilonis. 1043
    Iotsaldi monachi planctus de transitu domini Odilonis abbatis Cluniacensis. 1043
    Translatio corporis S. Odilonis. 1047

BERNO ABBAS AUGIAE DIuITIS.
    Notitia historica. 1047
    Notitia litteraria. 1049
    Notitia litteraria altera. 1051
    LIBELLUS DE QUIBUSDAM REBUS AD MISSAE OFFICIUM PERTINENTIBUS. 1055
    CAPUT PRIMUM.---Qualiter priscis apostolorum temporibus missarum celebritas ageretur. 1055
    CAP. II.---De Gloria in excelsis. 1058
    CAP. III.---De octaua Pentecostes. 1061
    CAP. Iu.---De Aduentu Domini. 1063
    CAP. u.---De missa Deprecationem nostram, et concordia officiorum Dominicalium. 1066
    CAP. uI.---Sequentia precedentis. 1072
    CAP. uII.---De ieiunio quatuor temporum. 1073
    LIBER DE CELEBRATIONE ADuENTUS DOMINI. 1079
    CAPUT PRIMUM.---Proponitur argumentum presentis questionis, et afferuntur diuerse sententie, statuiturque non nisi quatuor heddomadas aduentui celebrando dandas. 1079
    CAP. II.---Idem confirmatur ex Amulario, Fortunato et Beda. 1081
    CAP. III.---Oiectio contra dicta dissoluitur. 1083
    CAP. Iu.---Implorat Berno Aribonis auctoritatem, ut nec plures quam quatuor Aduentus Dominicus celebrari permittat. 1085
    Ratio generalis de initio Aduentus Domini secundum auctoritatem Hilarii episcopi. 1085
    DIALOGUS DE IEIUNIO QUATUOR TEMPORUM. 1087
    PROLOGUS BERNONIS. 1087
    INCIPIT DIALOGUS. 1087
    CAPUT PRIMUM.---De diuersitate ieiunia quatuor temporum celebrantium. 1087
    CAP. II.---In rebus incertis ac dubiis maiorum tenenda sunt instituta. 1089
    CAP. III.---Qua ratione quatuor temporum ieiunia sint constituta, et cur potissimum tribus septimane diebus; que denique ratio plurium uel pauciorum lectionum. 1090
    CAP. Iu.---Utrum statim in primo sabbato Martii sit ieiunandum etiamsi idem mensis quinta, sexta, aut septima feria incipiat, aut in aliud sabbatum propter quartam feriam sit differendum? 1092
    CAP. u.---Predicta amplius illustrantur et roborantur. 1093
    CAP. uI.---Quandonam tredecim uel quatuordecim hebdomade eueniant. 1095
    CAP. uII.---Num ieiunio in aliud sabbatum dilato, uel in ipsam hebdomadum sanctam Pentecostes incidente, Gradalia an Alleluia sint canenda? 1096
    CAP. uIII.---Compendium doctrine hactenus exposite, ac precriptus modus in ieiunando seruandus. 1096
    BERNONIS OPUSCULA DE MUSICA. 1097
    Musica Bernonis seu prologus in Tonarium. 1097
    Tonarius Bernonis. 1115
    De uaria psalmorum atque cantuum modulatione. 1131
    De consona tonorum diuersitate. 1155
    BERNONIS EPISTOLAE. 1156
    EPISTOLA PRIMA.---Ad uo. Abbatem.---Ab illo nunquam diuelli uellet. 1157
    EPIST. II.---Ad Geronem seu Ieronem archiepiscopum Magdeburdensem.---Gratulatur ei pacem imperii, commendatque monasterii sui res, ac regulas episcopatum sancte administrandi exponit. 1159
    EPIST. III.---Ad Heinricum II imperatorem.---Celebrat eius uirtutes, gratiasque et pro collata sibi Augie prefectura agit, ac leta omnia precatur. 1161
    EPIST. Iu.---Ad H. abbatem S. Saluatoris.---Profecturus illi ualedicit, suorumque ei Fratrum necessitates commendat. 1162
    EPIST. u.---Ad Augienses.---Statuit quid a suis pro defuncti Heinrici monachi anima amplius persoluendum sit. 1163
    EPIST. uI.---Ad Burchardum abbatem.---Illi obitum Heinrici monachi Augiensis nuntiat. 1164
    EPIST. uII.---Ad H. episcopum.---Queritur eius sibi copiam in loco et die constituto fuisse subtractam, rogatque ut se amari patiatur 1164
     EPIST. uIII.---Ad A. episcopum.---Monet ne in deligendo Heinrici imperatoris successore preceps sit, sed omnia communicato cum aliis consilio agat. 1165
    EPIST. IX.---Ad H. episcopum.---Petit ab eo reliquias S. Ursi martyris, cuius corpus transferendum esse inaudierat. 1166
    EPIST. X.---Ad Cuononem.---Ab illo eiusdem sancti martyris Ursi reliquias expetit. 1167
    EPIST. XI, ad Fredericum.---Cur Cassianus collator a tam multis reprehendatur, etc. 1167
    BERNONIS EPISTOLARUM FRAGMENTA. 1173
    uITA SANCTI MEGINRADI EREMITAE ET MARTYRIS APUD HELuETIOS. 1176
    uITA SANCTI UDALRICI EPISCOPI AUGUSTENSIS. 1183
    BERNONIS uERSUS libro sacramentorum Saxonico, qui habetur in bibliotheca Boheriana prefixi. 1203
    CARMEN DE BELLO TROIANO. 1205
    APPENDIX AD BERNONEM. 1209
    Annales Augienses. 1209
    Annales Augienses breuissimi. 1213

WIPPO PRESBYTER, CONRADI SALICI ET HENRICI III IMPP. SACELLANUS.
    Notitia historica et bibliographica. 1213
    uITA CHUNRADI SALICI IMPERATORIS. 1217
    Wipponis epistola ad regem Henricum Chunradi imperatoris filium. 1217
    Incipit uita.---Prologus 1219
    De conuentu principum. 1221
    De electione regis. 1223
    De consecratione regis. 1227
    De dispositione curiali et de regina. 1228
    De primis gestis Chuonradi regis. 1229
    De itinere regis per regna. 1230
    Qualiter rex cum Italis placitauit. 1231
    De Bolislao duce Sclauorum. 1233
    De inimicitia inter regem et Ernestum ducem. 1233
    Quod rex cum exercitu in Italiam rediit. 1233
    Quod rex Papienses afflixerit. 1233
    De seditione que Rauenne facta est. 1234
    Rex propter calorem in montana secessit. 1234
    Quod legati Rudolphi regis ad Chuonradum regem in Italiam uenerunt. 1235
    Quod rex Chuonradus Rome imperator est effectus. 1235
    Quod imperator in Apuliam uenit. 1235
    De tyranno Thasselgaro. 1236
    De coniuratione quorumdam Teutonicorum. 1236
    Ubi dux Ernestus se denuo reddidit. 1237
    Quod rex Burgundie imperatori incurrebat Basilee. 1237
    De legatione episcopi Argentinensis. 1238
    Quod imperator filium suum Henricum regem conserari fecit. 1238
    De obitu episcopi Augustensis. 1238
    Qualiter dux Ernestus ducatum accepit et statim amisit. 1239
    Quod imperator super Ungaros cum exercitu uenit. 1239
    Quod dux Ernestus auxilium petiit ab Odone comite 1239
    Qualiter dux Ernestus periit. 1240
    Rodolphus rex Burgundie obiit, et Odo regnum eius inuasit. 1240
    Quod imperator cum filio suo Henrico Burgundiam adiit. 1241
    Quod imperator super Odonem cum exercitu uenit. 1242
    Qualiter imperator Odonem expulit in Burgundia. 1242
    Quod rex Heinricus Sclauos subiugauit. 1243
    De coniuratione Italorum. 1244
    Quod rex Heinricus filiam Cunittonis  in coniugium duxerit. 1244
    De miraculo quod accidit in die Pentecostes. 1245
    De seditione que facta est in Parma. 1246
    Quod imperator filio suo regi Burgundiam tradidit. 1246
    De obitu imperatoris. 1247
    uersus pro obitu Conradi imperatoris. 1247
    PANEGYRICUS CARMINE SCRIPTUS AD HEINRICUM III IMPERATOREM, CONRADI IMPERATORIS FILIUM. 1249
    Incipit prologus in epilogum regis 1251
    Epilogus. 1251
    Carmen legis pro laude regis. 1251
    Carmen gratie pro regis honore. 1255
     uersus Wiponis ad mensum regis in Natali Domini. 1257
    PROuERBIA WIPONIS AD HEINRICUM CUONRADI IMPERATORIS FILIUM. 1259

HELGAUDUS FLORIACENSIS MONACHUS.
    Notitia historica. 1263
    uITA ROBERTI REGIS FRANCORUM. 1267

GERARDUS I CAMERACENSIS EPISCOPUS.
    Notitia historica. 1267
    ACTA SYNODI ATREBATENSIS IN MANICHAEOS. 1269
    Gerardi epistola. 1269
    I.---Acta synodi. 1271
    II.---De corpore et sanguine Domini. 1278
    III.---De sancta Ecclesia, que est domus Dei. 1284
    Iu.---De sacro altari. 1287
    De thymiamate. 1288
    u.---De signis. 1291
    uI.---De sacris ordinibus. 1291
    uII.---De sepultura. 1295
    uIII.---De penitentia. 1296
    IX.---Quod penitentia post mortem prosit. 1298
    X.---De connubiis. 1299
    XI.---De confessoribus. 1301
    XII.---De psallendi officio. 1303
    XIII.---De ueneratione Dominice crucis. 1304
    XIu.---De imagine Saluatoris in cruce. 1306
    Xu.---De ordinibus ecclesiastici regiminis. 1307
    XuI.---De eorum falsa iustitia. 1309
    XuII.---Conclusio. 1311
    GERARDI EPISTOLAE. 1313
    EPISTOLA PRIMA.---Ad archidiaconos Leodienses. 1313
    EPIST. II.---Ad Adalberonem Laudunensem episcopum.---De Adalberonis in Laudunensem sedem successoris delectu. 1317
    EPIST. III.---Ad Ebalum Remensem archiepiscopum.---De eadem re. 1318
    EPIST. Iu.---Ad Beroldum Suessionensem episcopum.---De eadem re. 1318
    EPIST. u.---Ad Lebedinum abbatem Sancti uedasti.---De incendio ecclesie cathedralis Atrebatensis. 1319
    EPIST. uI.---Ad Fulconem Ambianensem episcopum.---De episcopo Turuanensi inique expulso. 1321

HUGO LINGONENSIS EPISCOPUS.
    Notitia historica. 1321
    TRACTATUS DE CORPORE ET SANGUINE CHRISTI CONTRA BERENGARIUM. 1325

HALINARDUS LUGDUNENSIS EPISCOPUS.
    Notitia historica. 1333
    uita Halinardi. 1337
     HALINARDI EPISTOLAE. 1345
    EPISTOLA PRIMA.---Ad Ioannem XIX papam. 1345
    EPIST. II.---Ad Eiquocum sacri palatii uestiararium. 1346
    EPIST. III.---Ad canonicos Lugdunenses. 1347

IORDANUS LEMOuICENSIS EPISCOPUS.
    Notitia historica. 1347
    IORDANI EPISTOLA AD BENEDICTUM uIII ROMANUM PONTIFICEM, cui, defuncto Benedicto, responsum dedit Ioannes XIX. 1349
    IORDANI DIPLOMATA DUO. 1351
    I.---Littere Iordani Lemouicensis episcopi, quibus multa confert capitulo Lemouicensi. 1351
    II.---Concordia inita inter Iordanum episcopum Lemouicensem, et Willelmum comitem Pictauiensem. 1351
    ACTA CONCILII LEMOuICENSIS II, in quo agitur de apostolatu S. Martialis et multis ad disciplinam spectantibus. 1353

GUIDO DE CASTELLIONE REMENSIS ARCHIEPISCOPUS.
    Notitia historica. 1399
    GUIDONIS DIPLOMATA. 1405
    I.---Guidonis priuilegium Odile abbatisse Parthenonis S. Petri concessum. 1405
    II.---Charta Widonis archiepiscopi, qua Remigianis confert altare de Crusciniano. 1406
    III.---Concordia Widonis archiepiscopi Remensis cum Ricardo abbate S. uitonis uirdunensis. 1407
    Iu.---Widonis archiepiscopi Remensis charta de altari Germereii pro cenobio Mosomensi. 1407
    u.---Guido archiepiscopus Remensis confirmat donum Manassis nepotis sui Herimaro abbati Sancti Remigii de quibusdam terris, in confinio castri beati Remigii sitis, presenti charta, a nobilibus uicinis subscripta. 1408
    Epitaphium Guidonis. 1409

ANSELMUS MONACHUS S. REMIGII REMENSIS.
    Notitia. 1409
    HISTORIA DEDICATIONIS ECCLESIAE S. REMIGII. 1411
    Obseruationes preuie. 1411
    Prologus in Dedicatione ecclesie B. Remigii Remensis. 1415
    Incipit narratio. 1417
    Prima dies synodi. 1430
    Secunda dies synodi. 1433
    Tertia dies synodi. 1435
    Epistola cleri Gallicani pro renouanda S. Remigii festiuitate. 1439
    INDEX ad S. Brunonis commentarium in psalmos. 1441




FINIS TOMI CENTESIMI QUADRAGESIMI SECUNDI.



